---
layout: post
title: 中環遊戲（21）
date: 2020-11-19 11:38:18.000000000 +00:00
categories: matters
tags: blog
author: IF
---

<h2>拆彈</h2><figure class="image">
      <picture>
        <source type="image/webp" media="(min-width: 768px)" srcset="https://assets.matters.news/processed/1080w/embed/9a5caea0-92a5-4a7a-afb8-5a6aac74e199.webp" onerror="this.srcset='https://assets.matters.news/embed/9a5caea0-92a5-4a7a-afb8-5a6aac74e199.jpeg'">

        <source media="(min-width: 768px)" srcset="https://assets.matters.news/processed/1080w/embed/9a5caea0-92a5-4a7a-afb8-5a6aac74e199.jpeg" onerror="this.srcset='https://assets.matters.news/embed/9a5caea0-92a5-4a7a-afb8-5a6aac74e199.jpeg'">

        <source type="image/webp" srcset="https://assets.matters.news/processed/540w/embed/9a5caea0-92a5-4a7a-afb8-5a6aac74e199.webp">

        <img src="https://assets.matters.news/embed/9a5caea0-92a5-4a7a-afb8-5a6aac74e199.jpeg" srcset="https://assets.matters.news/processed/540w/embed/9a5caea0-92a5-4a7a-afb8-5a6aac74e199.jpeg" loading="lazy" referrerpolicy="no-referrer">
      </picture>
    <figcaption><span></span></figcaption></figure><p>上回講到，Joseph 提及到 Simon 嗰種「先君子、後小人」嘅天使投資大法之後，我開始懷疑，自己究竟有冇中伏。</p><p>其實，諗返晒成件事，我自己覺得，我中嘅伏，唔係落入 Simon 呢個「圈套」之內。如果真係要講「中伏」的話，我覺得，因為 Richard Ong 嘅一番奚落說話而沉唔住氣動真火、最後搭上 Simon 呢條船，呢個先稱得上「中伏」。</p><p>事實上，我就係因為呢啖氣，放棄咗我創業以嚟一直堅守嘅穩健理財策略、容許自己變相孭上一條「街數」、仲要開多兩個 headcount 同一個 office 嘅燈油火蠟、加重做生意嘅成本。如果唔係嗰啖啃唔落嘅氣，我其實毋須負上呢個責任 — 最起碼都唔係喺呢個創業初期、兼經濟不景嘅情況之下咁做。</p><p>中唔中伏都仲係未知之數，但就有陣伏味，咁我有冇擔心過？</p><p>冇。</p><p>因為，作為一個同佢共事咗年幾嘅人，我仲有對付 Simon 呢個平庸生意人嘅板斧……</p><hr><p>八月下旬某日，Simon 嘅 office。</p><p>我帶咗份我斷斷續續鬥咗個幾兩個月嘅 proposal 去見 Simon。原本諗咗個小小嘅 presentation 去簡介我個 proposal，但係上到去坐定咗之後，突然冇 mood 講長篇大論嘅廢話，所以臨時自己取消咗個 presentation（Simon 當然唔知），等佢自己睇 proposal 算數。</p><p>我一直都覺得，有啲嘢明就明，唔明就點講都唔會明，所以唔需要大費周章去 present 乜Q嘢 idea，寫出嚟就得。Presentation 呢場馬騮戲，如果唔係 pitch 客，免得就免。</p><p>Simon 坐喺張 one seater 梳化度、則住頭咁逐頁揭緊我份 proposal。以前叫佢睇呢類文件，佢會揭頭兩頁係咁倚𥅈兩眼，然後就叫我將佢撮成一頁俾佢。而家嘅佢，學識咗認真睇文件；講真，好事嚟嘅。</p><p>過咗大約半個鐘之後，佢抬起頭望住我；良久，佢問我：</p><p>「你有冇諗過，做新媒體嘅 Batman？」</p><p>喺我認識 Simon Wang 之前，我從來冇諗過，堂堂一個身家逾十億嘅上市公司主席，講嘢可以冇腦成咁。但對得佢多之後，了解到「沒有最冇腦，只有更冇腦」，於是就見怪不怪。我諗佢近期日頭做上市公司主席、夜晚做天使投資者做得太過癮，上咗腦都未定……</p><p>「做 Batman？」話晒我都仲使緊佢錢，客氣啲、聽埋佢究竟諗緊乜係應份嘅。「你意思係……」</p><p>「呢個年代嘅 e-marketing，唔再係 send 吓 eDM 就了事㗎喇！」Simon 開始分享佢嘅 marketing 偉論。作為真正行內人嘅我，聽住個行外人喺度吹緊我嗰行嘅「知識」，感覺就好似個處男教緊我造愛咁。「呢個年代，social media 當道，每個人都係產品專家、個個都可以發表『開箱文』，啲電腦雜誌之類嘅嘢，遲早被淘汰。如果我哋有班人，喺 Facebook、各個品牌嘅微博或者某啲大討論區裏面，有大量嘅 account，然後再寫隻 app，可以統一管理呢啲 account，同一時間一齊留言讚好我哋嘅客戶產品；嘩！你諗吓個聲勢有幾浩大！你仲唔係新媒體嘅 Batman？！」</p><p>Batman……呢啲叫五毛黨呀屌你！</p><p>等我上次見完佢之後，仲以為佢嘅智慧真係有所長進；點知兩嘢就打回原型。佢唔撚係諗住掟錢俾我做五毛黨首領呀下話？！咁我公司要唔要搵 Curtis Jackson（呢個識就識，唔解釋）做代言呀？五毛嘅領袖係咪叫五元？</p><p>「咁……」我有少少唔知應該點俾反應佢，但話晒佢都係金主，我唔可以好似以前咁吓吓串鳩佢。「聽你咁講……同大陸啲五毛有乜分別？」</p><p>「說話就唔係咁講喇！」佢笑一笑望住我；還好佢呢方面嘅EQ算高嘅，可能俾人串得多慣咗。「我哋做生意嘅，喺政治上就完全中立，唔會好似啲五毛咁，浪費時間同人打啲冇意義嘅口水戰。我哋呢班幕後玩家，可以喺網上面操控某一啲嘅輿論、掌握某一啲嘅風向，然後為我哋嘅客戶服務。每個呢啲咁嘅 marketing coordinator 可以操控幾十甚至一百個 account，然後用 app 喺唔同嘅哋方散播客戶嘅說話，例如開箱文咁……」</p><p>佢一路講，我又真係一路幫佢諗。佢呢個 idea，除咗唔掂政治之外，其實就係養緊班五毛幫客戶做打手。就算我真係俾佢 convince 到、相信我哋唔係做緊五毛，兩者之間嘅差別，其實仲薄過岡本 0.01……</p><p>「上次見面嗰陣，我哋咪傾過 ramp-up 呢個問題嘅？」佢繼續。「我呢個 idea 呢，就有得 ramp-up 喇！我哋可以將呢套嘢包裝做套餐，由一篇開箱文、再加 100 個推文嘅留言開始，然後就 200、300、500 咁去，每次客戶買咗個 package 之後，我哋就搵寫手寫開箱文，然後再用其他 account 去推，套餐仲包括完成後嘅報告，等客人可以做 clipping 留記錄……」</p><p>佢講到呢度，我開始諗到啲嘢：佢個諗法如果套落 Facebook 或者 twitter 呢啲 social media 嘅公海，可能就有啲天荒夜談。但如果套落一啲 forum 類嘅地方，如鬼佬嘅 XDA Developers、或者香港某啲專門講 gadgets 嘅討論區，咁樣反而有得諗。因為個地盤冇咁公海，要控制言論嘅流向都比較容易。</p><p>我甚至覺得，我可以 create 一啲 opinion leader 出嚟，專門寫手機或者電腦、電玩嘅試用 — 反正都係網絡世界嘅嘢，有冇呢個人鬼知咩，個名有人識就得，背後邊個寫都唔緊要。如果我手頭上有幾個呢啲「有名」嘅「gadgets 玩家」的話，咁又唔同咁講喇……</p><p>Batman 就未必，但我有興趣做 king maker。</p><p>「……仲要非常之 cost effective，」喺我諗緊嘢嗰陣，Simon 並未停口。「前期投資最重要嘅，就係嗰套 management 嘅軟件或者 application。呢套嘢要同時 manage 幾百、甚至過千個唔同 social media、討論區嘅 account，要可以同時喺唔同地方留言，亦要有同時改密碼嘅功能；咁樣你先可以完全掌控所有 social media account，因為呢啲先係公司 asset。我諗，開發呢套嘢，可能要啲時間。你有冇相熟嘅 developer？」</p><p>我點頭表示有。</p><p>「你今日俾我嘅計劃書，我睇過，覺得你 PR 呢一 part 大致上冇問題，可以照去；」佢放低份 proposal 喺檯面。「你返去再諗吓我今日嘅 idea，然後將佢融會貫通一吓，應加則加、應減則減，將佢放埋落你個 proposal 度再交俾我啦！」我點頭，然後記低佢嘅要求。</p><p>「但係 proposal 還 proposal，我希望你同一時間，都開始搵你相熟嘅嘅 developer，」佢繼續。「唔同嘅 social media platform 有唔同嘅 API，真係要一個 software 做晒，其實我都唔知可唔可行；所以，要早啲搵人傾，睇吓佢哋嘅意見。」</p><p>一個之前連 GPS 同 GPRS 都唔識分嘅人同我講 API，睇嚟佢真係學到啲嘢。</p><p>「就咁話啦，冇咩事下次見喇！」佢結束會面嘅一句。</p><p>「Simon，我仲有啲嘢想同你傾……」我今日上嚟見佢嘅主菜嚟喇。</p><p>「咩事？」佢有啲好奇。</p><p>「之前我搵 office 同請人，你提供咗一筆資金俾我，我首先要多謝你！」我嘗試用最公關嘅口吻，講出我想解決嘅事。「大家合作得，當然係望做長，合作愉快就最好。但係假如我哋嘅合作出現咗啲咩問題、而最後結果係要拆伙的話，咁你呢筆前期資金，應該點處理呢？」</p><p>佢有樣咁多年都冇乜進步嘅嘢，就係泵水俾我嗰陣，除咗一份 angel investor 嘅意向書之外，冇叫我簽任何文件……</p><p>其實我最擔心嘅，唔係「回水」呢個問題，而係當我拒絕佢嘅要求之後，佢霸王硬上弓，迫我一係做、一係就索取一個罰款式嘅賠償 — 喺 angel investor 嘅 case 裏面，佢哋好多時都會喺合約入面、用呢個金剛圈嚟牽制佢哋嘅投資拍檔、要佢哋承諾做滿一個時間、以免遇著一啲唔盡責或者三分鐘熱度嘅人。</p><p>貼地少少嘅講法，就係萬一我唔想做佢嘅「五毛 Batman」、或者其他 PR ＆ Marketing 以外嘅生意，我都唔可以因為咁而俾佢罰 — 佢罰唔罰到係一件事，曠日持久咁官司纏身又係另一件事；我就係要避免呢個情況出現。</p><p>「嗰少少錢，濕濕碎啦！」佢一派若無其事。「到時點話點好啦！」</p><p>「都好多謝你咁大方，」我繼續同佢客氣。「但係數還數、路還路。一係咁，萬一有咩 touchwood 的話，到時我發行返等值嘅 CB 俾你，等你可以選擇，一係就 HIBOR+2 連本帶利還返俾你、一係轉換為等值嘅股份、繼續投資喺我嘅 PR 生意上面，但係就唔會再發展 PR 業務以外嘅生意。你意思點？」</p><p>我呢個如意算盤，當然係為咗我自己打。我計過數，萬一有咩冬瓜豆腐，呢筆前期資金，如果唔係罰款的話，加少少利息，我仲俾得起。CB（Convertible Bond/可換股債券）係我針對 Simon Wang 嘅「偽術」 — 佢轉數快但諗嘢唔叻，如果我就咁話還錢了事的話，佢會諗到好多嘢嚟駁我。但講到 CB 呢啲有少少 technical 嘢，就會令佢有錯覺、好似有多個 option 有著數咁；佢會容易落疊好多。</p><p>至於 HIBOR+2  — 講真，仁至義盡啦，鬼叫你喺個負利率週期度投資咩！</p><p>老實講，到時就算佢真係選擇換股，換到嘅股數都只不過係做個小股東，對公司無甚影響力；到時再慢慢攤薄佢都唔遲。更何況，去到接近擘面嘅環境，就算再蠢，都唔會選擇換股；所以，呢個就係我嘅 exit strategy。</p><p>「好，聽落都公道嘅；」果然，佢上釣。「你點話點好啦！」</p><p>「好，一言為定；」我鬆一口氣。「我搵律師 draft 好份文件再俾你簽。」佢點頭。</p><p>拆咗 Simon 呢個潛在計時炸彈之後，咁我就算同佢因為合作上嘅事反檯，我都仲可以保住自己嘅公關業務，亦都係我嘅心血所在。</p><hr><p>眨吓眼又話八月尾，距離結婚仲有兩個星期。</p><p>公事繁忙有個好處，就係我根本冇時間去諗呢啲私人問題；亦都因為係咁，所以我完全冇諗過，我同 Winnie 之間嘅問題……</p><p>與其話係我同 Winnie 之間嘅問題，不如話係我同 Chloe 之間嘅問題比較貼切同目標為本。不過，就算我能夠準確咁指出問題嘅根本又如何，我就係冇辦法去解決呢個困局……</p><p>喺公司一邊鬥 proposal、一邊有句冇句咁諗我嘅感情問題；眨吓眼，又話就嚟七點。呢個時候，電話響。</p><p>「細佬呀，你忙緊？」來電嘅係 Christine，不過我差啲唔認得佢把聲，因為，電話中嘅聲音好落魄。</p><p>「 누나 괜찮아요 ？（姐姐，你冇事嘛？）」我用韓文問佢。</p><p>「冇事……冇事……啩……」佢答得我好含糊。「細佬呀，唔好意思呀，我過兩日要離開香港做個 project，你同 Winnie 嘅喜事，我嚟唔到喇……」</p><p>Christine 嚟唔到我嘅婚禮，我當然有啲失望；但我更擔心嘅，係點解佢會咁落魄……</p>
