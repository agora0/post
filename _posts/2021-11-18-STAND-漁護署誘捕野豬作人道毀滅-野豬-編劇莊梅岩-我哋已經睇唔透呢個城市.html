---
layout: post
title: 漁護署誘捕野豬作人道毀滅　《野豬》編劇莊梅岩：我哋已經睇唔透呢個城市
date: 2021-11-18 04:25:23.172000000 Z
link: https://www.thestandnews.com/society/%E6%BC%81%E8%AD%B7%E7%BD%B2%E8%AA%98%E6%8D%95%E9%87%8E%E8%B1%AC%E4%BD%9C%E4%BA%BA%E9%81%93%E6%AF%80%E6%BB%85-%E9%87%8E%E8%B1%AC%E7%B7%A8%E5%8A%87%E8%8E%8A%E6%A2%85%E5%B2%A9%E6%88%91%E5%93%8B%E5%B7%B2%E7%B6%93%E7%9D%87%E5%94%94%E9%80%8F%E5%91%A2%E5%80%8B%E5%9F%8E%E5%B8%82
categories: stand
tags: blog
author: 立場報道
---

<figure><img src="https://images.weserv.nl/?url=assets.thestandnews.com/media/photos/chong-12.png"></figure><p>漁護署早前宣布，將捕捉在市區出現的野豬並人道毀滅，漁護署人員昨晚（ 17 日）於香港仔深灣道以食物誘野豬現身，再射麻醉槍捕捉，利用藥物注射作人道毀滅。曾於 2012 年創作舞台劇《野豬》的香港編劇莊梅岩今早（ 18 日 ）在社交平台發文、貼出《野豬》於 2012 年公演時的美術設計圖，引述劇中對白作回應：「我哋已經睇唔透呢個城市，好多嘢我哋都睇唔透。」</p>

<p><iframe allow="autoplay; clipboard-write; encrypted-media; picture-in-picture; web-share" allowfullscreen="true" frameborder="0" height="633" scrolling="no" src="https://www.facebook.com/plugins/post.php?href=https%3A%2F%2Fwww.facebook.com%2Fpermalink.php%3Fstory_fbid%3D419372369883234%26id%3D101046351715839&amp;show_text=true&amp;width=500" style="border:none;overflow:hidden" width="500"></iframe></p>

<p>《野豬》於 2012 年首演，曾於 2014 年重演，當時找來黃子華參與演出。故事講述研究口述歷史的木訥教授突然失蹤，資深報人阮文山想報道事件，卻遭任職的報社阻止。他憤而辭職、另辦獨立報章，但在多方壓力下，報道仍然困難。在他令政府將「完美城市」的發展計劃擱置後，他卻與政府妥協，將木訥教授藏有的政府機密檔案銷毀。</p>

<p>劇作的第一場，阮文山的妻子 Tricia 找來阮的舊學生 Johnny 回港協助新報章的運作，他們在餐廳見面時便提及野豬，當中講到野豬的處境，牠們會被人捕捉、利用來訓練狗隻、日後捕獵更多野豬。隨著劇情發展，觀眾亦會發現劇中的阮文山，就是野豬，他在劇中經歷的，正是劇目簡介所寫的：</p>

<blockquote>
<p>「你會選擇妥協，還是繼續當一隻橫衝直撞的野豬？</p>

<p>真相何覓？自由何價？</p>

<p>驀然回首，卻發現這個城市已經再無空間容納橫衝直撞的野豬。」</p>
</blockquote>

<p>莊梅岩今早向《立場》表示，近日的誘捕野豬、人道毁滅，亦令她想起《野豬》一劇，她引述劇中第一場的對白：「我哋已經睇唔透呢個城市，好多嘢我哋都睇唔透。」作回應。她隨後在社交平台上發文，貼出《野豬》於 2012 年公演時的美術設計圖，寫道：「感謝 2012 年香港藝術節委約之設計師，那些年一切都是那麼不同。那麼的不同。」</p>

<blockquote>
<p>《野豬》第一幕．第一場</p>

<p data-adtags-visited="true">【餐廳，窗旁的一張餐台。Tricia和Johnny，Tricia穿著紅色襯衣】</p>

<p data-adtags-visited="true">Tricia：野豬？</p>

<p data-adtags-visited="true">Johnny：野豬！</p>

<p data-adtags-visited="true">Tricia：撞嚟撞去嗰啲？</p>

<p data-adtags-visited="true">Johnny：果啲係鬥牛。</p>

<p data-adtags-visited="true">Tricia：是但，都係咁野蠻。</p>

<p data-adtags-visited="true">Johnny：唔同，鬥牛被人挑釁，野豬嗰種狼死係天性。</p>

<p data-adtags-visited="true">Tricia：哦。</p>

<p data-adtags-visited="true">Johnny：聽講都係色盲，應該唔會針對你。</p>

<p data-adtags-visited="true">Tricia：我記得你中意紅色</p>

<p data-adtags-visited="true">Johnny：咁你應該記得我對 [面] 衫唔挑剔。</p>

<p data-adtags-visited="true">【稍頓，Tricia只是看著Johnny】</p>

<p data-adtags-visited="true">中意紅色係咪好娘呢？即係，好似好典型咁，紅色就代表火熱、性欲旺盛。你知唔知，呢啲嘢我有同counselor傾過，點解我特別中意女人著紅色內衣……後來我哋發現，原力顏色本身唔重要，重要嘅係只顏色同乜人associate——我細個嗰陣成日見到阿媽掠啲紅色底衫褲，你驚唔驚啊？我可能有戀母情意結。哈哈……</p>

<p data-adtags-visited="true">【靜默】</p>

<p data-adtags-visited="true">Tricia：跟住呢？</p>

<p data-adtags-visited="true">Johnny：跟住咩？</p>

<p data-adtags-visited="true">Tricia：隻大丹。</p>

<p data-adtags-visited="true">Johnny：呀係⋯⋯最大嗰隻大丹係咁咬住佢唔放，係咁咬實條頸，你睇住啲血喺佢棚牙同個咀之間冒出嚟，佢冇再衝嚟衝去，淨係企咗喺牙，四隻腳係咁頂住地下啲泥，死到臨頭都唔認命！成為個身發滾，滾到有層薄霧圍住佢咁，身下冇一忽皮係完整，但係就有層霧圍住佢。隔離嗰七、八隻狗淨係識向佢吠，外圍仲有十幾只狗聽到聲吠住跑過嚟，我心諗冇喇，只要有一隻再撲上去其他嗰啲就會一擁而上咁將佢K.O. ， 但係帶隊嗰個人話：箍頸、上車，佢哋就夾手夾腳捉起佢。我唔明啦，點喺呢時候停手呢？原來要留返佢條命去訓練啲細狗，要利用佢一息尚存嘅戰鬥力嚟同啲細狗對打、練大啲狗嘅膽，咁遲啲佢哋就有本事跟大隊上山，捉更多野豬。</p>

<p data-adtags-visited="true">Tricia：你睇住佢死。</p>

<p data-adtags-visited="true">Johnny：冇，一面倒有咩好睇？</p>

<p data-adtags-visited="true">Tricia：咁你去咗邊？</p>

<p data-adtags-visited="true">Johnny：細路仔得去邊吖，暱咗入屋。下次見佢已經上緊碟、俾人斬到一件件</p>

<p data-adtags-visited="true">【稍頓】</p>

<p data-adtags-visited="true">好好味。</p>

<p data-adtags-visited="true">Tricia：你好似一啲童年陰影都冇。</p>

<p data-adtags-visited="true">Johnny：有架，知道呢世界弱肉強食。</p>

<p data-adtags-visited="true">Tricia：咁都唔錯。</p>

<p data-adtags-visited="true">Johnny：知冇用，要apply到先得，唔係都唔會俾你搞到損手爛腳。</p>

<p data-adtags-visited="true">【靜默】</p>

<p data-adtags-visited="true">Tricia：多謝你返嚟幫手。</p>

<p data-adtags-visited="true">Johnny：我喺嗰邊都係遊手好閒，唔係有冇咁多時間打豬。</p>

<p data-adtags-visited="true">Tricia：返到嚟咪有得打囉？</p>

<p data-adtags-visited="true">Johnny：呢度都有野豬。</p>

<p data-adtags-visited="true">Tricia：我諗係好耐之前嘅事，呢幾年已經冇再聽到有野豬撞到市區。</p>

<p data-adtags-visited="true">Johnny：唔會嘅，有山有水嘅地方一定會有。</p>

<p data-adtags-visited="true">【望出窗，看著遠處與建中的大建築】</p>

<p data-adtags-visited="true">嗯……呢度又起咩？</p>

<p data-adtags-visited="true">Tricia：唔知，啲政策改完又改，我成日同阿阮講，我哋已經睇唔透呢個城市，好多嘢我哋已經睇唔透。呢個城市，好多嘢我哋都睇唔透。</p>

<p data-adtags-visited="true">【Johnny看著Tricia，她仍然望著窗外的城市面貌】</p>

<p data-adtags-visited="true">Johnny：唔使咁擔心。</p>

<p data-adtags-visited="true">Tricia：我係怕佢身體捱唔住，你知道佢份人。以前做嘢已經辛苦，一個禮拜做足七日：由改稿到出大樣每樣嘢都親力親為。依家為咗搞報館日日去見政黨、去大學演講，晚晚應酬返到屋企仲要寫稿。</p>

<p data-adtags-visited="true">Johnny：都好吖，你咁鍾意自由自在。</p>

<p data-adtags-visited="true">Tricia：我係話我怕佢身體捱唔住。</p>

<p data-adtags-visited="true">Johnny：冇衝突架，你不嬲都係一路關心佢、一路享受你嘅自由。</p>

<p data-adtags-visited="true">【Tricia看著Johnny】</p>

<p data-adtags-visited="true">Tricia：Johnny我哋係咪要keep住咁樣溝通？</p>

<p data-adtags-visited="true">Johnny：Yeah，我覺得咁樣最平衡到自己心理。</p>

<p data-adtags-visited="true">Tricia：又係你個counselor教嘅？</p>

<p data-adtags-visited="true">Johnny：佢教我忠於自己嘅感覺。</p>

<p data-adtags-visited="true">Tricia：你幾時信埋呢啲人講嘅嘢？</p>

<p data-adtags-visited="true">Johnny：俾自己深愛嘅人出賣之後。</p>

<p data-adtags-visited="true">【頓】</p>

<p data-adtags-visited="true">Tricia：OK，咁個counselor有冇話對方道咗歉會好啲？</p>

<p data-adtags-visited="true">Johnny：佢話如果上埋床更好你係咪會照做？</p>

<p data-adtags-visited="true">Tricia：Johnny！</p>

<p data-adtags-visited="true">【Johnny笑，Tricia指着一個方向】</p>

<p data-adtags-visited="true">佢就坐喺嗰度，好努力咁做緊嘢，唔該你，尊重吓佢，尊重吓你自己。</p>

<p data-adtags-visited="true">Johnny：我不嬲都好尊重佢。</p>

<p data-adtags-visited="true">Tricia：咁你就係唔尊重我。</p>

<p data-adtags-visited="true">Johnny：我記得第一日返工，佢哋介紹你係部門唯一嘅女photographer，你黑曬面，嗰陣我已經知道你唔好惹，直到今日你都冇變。咁耐冇聯絡打嚟第一句就叫我返嚟做嘢，冇話問候嚇我 近況，冇話諗嚇呢個電話會有咩後果。冇……我純粹想知你係冇感情定係失憶。依家我知，你冇失憶。Tricia，Tricia ，女人之中我最尊重你，因為你冇女人嘅軟弱。</p>

<p data-adtags-visited="true">【Johnny笑，Tricia指著一個方向】</p>

<p data-adtags-visited="true">出去食枝煙。</p>

<p data-adtags-visited="true">Tricia：我係冇辦法先搵你，個形勢對阿阮好不利。</p>

<p data-adtags-visited="true">Johnny：我知道，你講咗好多次。</p>

<p data-adtags-visited="true">Tricia：Johnny你睇唔到呢個城市變成為點。</p>

<p data-adtags-visited="true">嗰日阿阮公開立場之後喺會場打過俾我，我啱啱喺大廣場買完書。我一路夾住個電話聽佢講，一路睇住廣場大螢幕出現佢嗰樣，佢哋將成為件扭曲、將佢寫過嘅嘢斷章取義，話佢因為造假消息俾報館解僱——依家呢個城市最仇視破壞社會安定嘅人，嗰日喺大廣場，四周圍嘅人都望住個大電視，佢哋嘅神情好奇怪……我好驚。</p>

<p data-adtags-visited="true">所以Jonnny，可唔可以放低私人感情，先幫佢打好呢場仗？</p>

<p data-adtags-visited="true">【稍頓】</p>

<p data-adtags-visited="true">Johnny：原來唔係你冇嗰種軟弱，係我冇嗰種本事。</p>

<p>（經作者同意轉載）</p>
</blockquote>
