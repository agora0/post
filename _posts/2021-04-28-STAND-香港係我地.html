---
layout: post
title: 香港係我地
date: 2021-04-28 13:53:54.000000000 +00:00
link: https://thestandnews.com/politics/%E9%A6%99%E6%B8%AF%E4%BF%82%E6%88%91%E5%9C%B0/
categories: stand
tags: blog
author: 讀者投稿
---

<img width="600" src="https://images.weserv.nl/?url=cdn.thestandnews.com/media/photos/cache/0_O6iOl_600x0.jpg" /><br /><br /><p>【文：Gear 噏】</p>
<p>相信好多香港人正面對去留嘅掙扎，有人認為只要有心，邊度都可以係香港，主張香港唔係一種地域概念，而係一種精神概念，相對輕視香港呢片土地嘅重要性。呢種諗法係非常危險，香港呢片土地唔係 condom，而係香港人呢個身份嘅根源。</p>
<p><strong>空間、地方與祖地</strong></p>
<p>空間（space）係指地理位置，例如香港位於深圳河以南。當開始有人居住，對呢片土地產生共同嘅認知，並賦予其意義，空間（space）就會變成地方（place）。我哋喺香港出世、成長同定居，多年嚟為呢片土地賦予意義，香港就成為咗香港人嘅地方係香港人嘅祖地（homeland / motherland）。祖地對於一個族群有特殊意義，唔係一塊地咁簡單，係不可取代嘅存在。</p>
<p><strong>祖地嘅意義</strong></p>
<p>祖地能夠幫我哋區分「我者」同「他者」，為身份認同劃下邊界，去旅行嘅時候我哋會話 “I am from Hong Kong”。祖地孕育我哋成長，同我哋有種互為依存嘅關係，如果唔係生於香港呢片福地，我哋都唔會有今日嘅成就。祖地能夠提供安全感同歸屬感，因為我哋喺香港有較多嘅個人經歷，每次落機返到香港都有一種終於返到屋企嘅安心。祖地係歷史、記憶同故事嘅載體，中上環舊建築印證英殖時期嘅歷史，金鐘夏慤道盛載住香港人抗爭嘅故事，我哋會透過認識過去以加強同土地之間嘅連繫。</p>
<p><strong>文化臍帶嘅切割</strong></p>
<p>當人離開祖地，就好似將母親同嬰兒之間嘅臍帶切割一樣，失去維持生命所需嘅養分 — 文化。祖地同文化兩者密不可分，喺異地上創造嘅文化好難稱得上係香港文化。即使可以完整咁將香港文化帶去外國保留，人在異地要適應新文化，喺別國嘅文化土壞之上，強行帶過嚟語言、習俗往往缺乏實踐嘅空間，最後好可能會淪為毫無生命力嘅文化標本。就算可以透過資訊科技了解香港嘅改變，但始終唔能夠踏足土地去感受香港嘅生活，對香港嘅印象只會永遠停滯，慢慢會忘記彌敦道嘅繁忙，對昔日嘅家鄉感到陌生，好難再有文化創造。文化嘅存續不在於保留，而在於其創造力。一旦香港文化喺異地失去創造力，畀你傳承得再好，都會有消逝哂嘅一日，留得一代，留唔到下一代。</p>
<p><strong>身土不二</strong></p>
<p>有人認為只要喺外國建立香港人社群，就可以建立「海外新香港」，呢種諗法係缺乏「祖地意識」嘅表現。香港嘅構成絕對唔係只有人，有好多嘢係唔能夠複製，例如天氣環境、地理面貌、人造建築。如果香港係一個又乾又凍、城市密度低、毫無歷史痕跡嘅地方，「香港人」嘅生活習慣同文化都會變得好唔同，身份認同亦會失去基礎。我哋必須意識到香港係不可取代嘅祖地，係前人用咗過百年歷史建構出嚟嘅家邦，呢個世界只有一個地方叫香港。任何輕視香港作為祖地、妄想建立海外新香港嘅主張，就等同將香港嘅百年基業拱手相讓畀中共，自斷香港人嘅血脈。</p>
<p><strong>離開是為了回來</strong></p>
<p>去或否從來都係個人選擇，冇必要批判對方，但我哋必須要意識到香港呢片土地嘅重要性。如果民族係靈魂，土地就係肉體。肉體失去靈魂會慢慢腐爛，靈魂離開咗肉體就係無主孤魂。冇錯，靈魂可以不滅，但最終都要返回軀體，先能夠做一個有生命力嘅人。鄉愁係最高貴嘅痛苦，唔好甘願做一個無根者。正如流亡港人許智峯所講：「我永遠不會移民，我的家只有香港；我已下定決心，我必定會回家。」如果你覺得自己係迫不得已離開，請你以返回祖地作為目標，為重踏家鄉故土而努力。因為香港唔係人咁簡單，香港仲係「我地」— 香港人嘅土地。</p>
<blockquote>
<p>「同熱愛這片土地　大家刻骨銘記<br/>
　愁或喜　生與死　也是香港地」《真．香港地》</p>
</blockquote>
<p> </p>
<p><strong>參考資料：</strong><br/>
顧濟時（2020）。<a href="https://thenewhongkong.medium.com/b24d63edcd73" target="_blank">香港民族及其祖地。</a><em>《新香港》第一期。</em><br/>
Penrose, J. (2002). <a href="https://onlinelibrary.wiley.com/doi/abs/10.1111/1469-8219.00051" target="_blank">Nations, states and homelands: territory and territoriality in nationalist thought.</a> <em>Nations and Nationalism.</em><br/>
Safran.W. (1991). <a href="https://www.researchgate.net/publication/236767341" target="_blank">Diaspora in Modern Societies: Myth of Homeland and Return.</a> <em>Diaspora: A Journal of Transnational Studies.</em></p>
<p><strong>作者自我簡介：</strong>以香港作為信仰嘅年輕人</p>
<p><a href="https://www.facebook.com/gearuphongkong/posts/314505000173826" target="_blank">作者 Facebook</a></p>
