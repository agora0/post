---
layout: post
title: 中環遊戲（64）
date: 2021-04-22 11:34:10.000000000 +00:00
link: https://matters.news/@herrfung/%25E4%25B8%25AD%25E7%2592%25B0%25E9%2581%258A%25E6%2588%25B2-64-bafyreibotxaxikfwfvwbch6svtnveg36vybyal2ipr2xfo52unezvndmei
categories: matters
tags: blog
author: IF
---

<h2>美惠（上）</h2><figure class="image">
      <picture>
        <source type="image/webp" media="(min-width: 768px)" srcset="https://assets.matters.news/processed/1080w/embed/7fc2b6af-9958-471e-9375-999b213133cf.webp" onerror="this.srcset='https://assets.matters.news/embed/7fc2b6af-9958-471e-9375-999b213133cf.jpeg'">

        <source media="(min-width: 768px)" srcset="https://assets.matters.news/processed/1080w/embed/7fc2b6af-9958-471e-9375-999b213133cf.jpeg" onerror="this.srcset='https://assets.matters.news/embed/7fc2b6af-9958-471e-9375-999b213133cf.jpeg'">

        <source type="image/webp" srcset="https://assets.matters.news/processed/540w/embed/7fc2b6af-9958-471e-9375-999b213133cf.webp">

        <img src="https://assets.matters.news/embed/7fc2b6af-9958-471e-9375-999b213133cf.jpeg" srcset="https://assets.matters.news/processed/540w/embed/7fc2b6af-9958-471e-9375-999b213133cf.jpeg" loading="lazy" referrerpolicy="no-referrer">
      </picture>
    <figcaption><span>圖：高原萬里 ©</span></figcaption></figure><p>1997 年 11 月某週末，狎鷗亭 Galleria 百貨公司西館。</p><p>每個週末，我（哋）仍然繼續我（哋）嘅 routine  —  打籃球、同 Ricky 美恩食晏、然後行街。我都唔明，我同 Chloe 明明都未拍拖，點解已經有呢種情侶嘅 routine……</p><p>「蠢蛋呀，陣間陪我去買啲化妝品吖，」我哋排緊隊去 cafe 飲茶嗰陣、Chloe 同我講。「我啲粉底用晒喇……」</p><p>「點解你唔自己去買呢？」我想乘機甩身。「你去買化妝品、我返高陽瞓覺，下星期再出過嚟。各得其所，唔好咩？」</p><p>「我係都要你陪我呀！咁點吖？」佢叉起條腰扮惡。「陪個靚女行街，家陣係咪好委屈你吖？！」</p><p>「癲婆美！（ 미친미 ）」喺我哋後面響起一聲呼喚，Chloe 聞言皺晒眉頭。「癲婆你又嚟飲茶呀？咦？同朋友一齊喎……」最後尾嗰句刻意提高聲線。</p><p>我回頭一望：行緊埋嚟嘅係個好標緻嘅女仔，冇 Chloe 咁高、但差唔多咁靚（利申：Chloe 靚啲）。唔同嘅係：Chloe 外表比較高冷，我眼前呢個女仔就熱情得多、笑容非常燦爛。</p><p>「我同你哋介紹呀吓！」Chloe 萬不情願咁介紹。「我朋友 Alan，癲婆惠兒……Cindy；閒人一個，你唔使記住㗎喇……」除咗頭一句，其餘都係同我講。</p><p>「Alan 你好！」Cindy 輕輕批咗 Chloe 一踭，然後向我申出手。「我係美惠呀！Nice to meet you！」</p><p>然後，我哋輕輕握手。</p><hr><p>承接上集，同日中午時份，IFC Starfucks。</p><p>我去咗搵 Patricia，了解一下究竟發生緊乜事。呢件事如果處理得唔好，可能我嘅事業會就此打柴；就算俾我僥倖死唔去，都要兜個大圈先至返得到目前水平。</p><p>出嚟撈咁多年，自問舐嘢經驗卓越，呢方面嘅 crisis management 絕對唔係問題。不過事出咁突然、又中要害中得咁應嘅「直接得分」打擊，的確十年少見……</p><p>「嗱，張 memo……」Patricia 遞張 memo 俾我。「不過你睇到張紙穿都冇用，完全睇唔到究竟邊個搞你……」</p><p>我望住手上嗰張英文 memo，同 Patricia 喺電話同我講嘅一樣，話我個 supplier authorisation 可能違規，要停權調查；如果屬實，我嘅 supplier/vendor 資格會被取消。</p><p>「你又唔使擔心會即刻斷米路嘅……」Patricia 安慰我。「因為 PR firm 唔係隨便一個電話就可以搵到即刻開工嘅嘢，我幫你問過，公司政策上會作出通容、唔會即刻停止我哋嘅合作，手頭上嘅 ongoing projects 都仍然會繼續。」</p><p>「嘩，真係多謝晒……」我以有少少挖苦嘅口吻答佢。「死刑轉死緩，真係王恩浩蕩……」</p><p>「都好過即刻斷水斷糧先啦！」佢抗辯。「點講都好，家陣最急嘅，係要搵出咩原因同邊個搞你，咁先有機會拆到隻鑊。否則，學你話齋，只係緩刑……係呢，你朋友金小姐幫唔幫到你？」</p><p>Cindy……睇嚟佢係我最後嘅殺著。</p><p>「或者啦……」我其實都唔敢肯定。「點都好，幫我收吓風，睇吓究竟邊個位出事。我都要知道衰乜，先知道 Cindy 幫唔幫到我。」</p><p>「放心啦，我哋搭埋同一條船㗎嘛！」Patricia 好肯定咁答我。喺呢個時候仍然未跳船，喺呢個商業社會嚟講，佢都算夠義氣。</p><hr><p>同日下午，office。</p><p>「點呀？」Winnie 好心急咁問我。「Patricia 點講呀？」</p><p>「佢都話暫時唔知邊個郁我哋……」我其實冇乜好答。「好彩嘅係，停權唔會即刻執行，因為就算佢哋要搵過第二間 agency，都要時間……」</p><p>我隱約聽到 Winnie 同 Christine 鬆一口氣嘅聲音……</p><p>「係咪你以前溝埋溝埋咁多女，得罪咗人唔知，而家人哋入咗 Daehwa 就整鑊你呀？」Christine 問我。</p><p>「你老人痴呆症發作呀？」我反問佢。</p><p>「我係柏金遜唔係老人痴呆呀！」佢藐一藐我。「認真：不如你搵 Daehwa 香港其他人收吓風，睇吓佢哋知唔知乜料？！」Winnie 點頭贊成。</p><p>「我正有此意；」我答佢哋。「不過唔係香港，我打算今晚過台灣。」</p><p>「咁急？」Winnie 有啲詫異；我點頭。</p><p>「細佬呀……」Christine 有啲欲言又止咁，想開口但又唔敢。「我覺得……」</p><p>「你諗緊啲乜？」我問佢。「唔怕 share 出嚟大家聽吓。」</p><p>「我覺得，喺你未有清晰啲嘅來龍去脈之前……」Christine 仍然吞吞吐吐。「我認為……你唔應該咁急飛過去搵 Cindy……」</p><p>「點解呀？」我再問佢，不過就算唔問，我都估到個答案……</p><p>「你咁急去台灣搵佢，無非都係想知邊個搞你啫；」Christine 豁出去。「如果搞你嗰個係 Cindy 的話，你咁做即係專程飛過去叫佢毀滅證據咋喎！」</p><p>「唉……你又嚟喇……」我反佢眼。「我知你咁多年都唔鍾意佢、開口埋口都叫佢 alpha bitch，呢方面我改變唔到你嘅睇法，我都冇計。但點解仲要針對佢先？佢有乜理由、有乜動機要整我先？大家都咁大個人，唔會因為貪玩咁無聊啩？！你講吖！俾個理由我！」</p><p>「我冇針對佢，只不過我唔鍾意人啲無事獻殷勤！」Christine 反駁。「我梗係冇證冇據啦，有嘅話我飛咗過台灣剷佢啦！你又唔係第一日識佢，唔通連呢條女咩性格你都唔知咩？！」</p><p>「咁即係我以後都唔使睇事實，hearsay 講乜就信乜啦？」我有啲惡咁答佢。「我識佢咁多年，佢從來都冇出賣過我，更冇對我唔住。唔通我完全唔理我自己眼見嘅嘢，只係相信有關佢嘅傳聞就要同佢絕交？」</p><p>「我冇講過你要同佢絕交，不過，你仲記唔記得，我哋啲 common friend 點形容 Cindy？」Christine 好認真望住我。「我哋嘅 common friend，同佢識得最耐，佢講嘅嘢我覺得值得參考囉。」</p><p>我、Christine、Cindy 嘅 common friend，撇除 acquaintance，就只得一個……</p><p>當年 Chloe 係點形容 Cindy 嘅呢？</p><blockquote>「美惠係我最好最好嘅朋友，咁多年嚟如果唔係佢一直陪住我，我諗我嘅日子會難過好多。但同時地，佢亦都係傷得我最狠嘅人。某啲時候，如果冇佢嘅存在，我嘅日子會好過好多。識得佢日子耐咗，你慢慢就會明我意思。」</blockquote><p>的確，咁多年嚟，Chloe 一直對 Cindy 呢個好姊妹嘅評價，都係 mixed bag。撇除佢非常唔希望我同 Cindy 發展感情呢樣嘢之外，其實 Chloe 一直都提醒緊我，同 Cindy 做朋友，一定要留返一手俾自己……</p><p>「我明你意思……」Christine 嘅說話令我稍為收斂一下自己。「只不過……喺 Daehwa 嘅 account 上，佢的確一直幫咗我好多，大家都有眼見（佢兩個分別點頭）。我唔明白，如果佢真係有心要玩我的話，根本用唔著幫我咁多囉！等我來回香港台北上海咁白飛幾次、嘥吓機票錢又做唔到生意，睇落唔係又方便又好玩咩？！點解要整咁大壇大龍鳳嚟俾錢我賺咁『玩』我先？！講唔通囉……」</p><p>「老實講，我都唔希望係咁，我都覺得呢個講法太牽強……」Christine 見我態度軟化，亦都收斂咗佢強硬嘅語氣。「問題係呢件事發生得太突然、太多 unknown。喺我哋未有進一步嘅資訊之前，我覺得我哋唔應該排除任何可能性。所以，我覺得你暫時唔應該向 Cindy 透露任何嘢。」</p><p>其實 Christine 唔係冇道理，佢又唔係叫我同 Cindy 絕交，只不過暫時唔好同佢溝通住。為大局，我應該聽佢講……</p><p>「我覺得 Din 姐講得有道理；」Winnie 表態。「防人之心不可無，呢段時間，我哋都係小心啲好。不如你……暫時唔好過台灣住？」</p><p>「既然大家都咁諗，咁我暫時唔過台灣……」我答佢哋。「你哋都同時睇吓有冇 connection 可以知道發生緊乜事，有料的話盡快通知我。」佢哋兩個點頭，然後返出去做嘢。</p><p>我始終都唔相信，Cindy 會出賣我。</p><hr><p>翌日上午十一點幾，上環信德某 cafe。</p><p>Patricia 神神秘秘咁約咗我出嚟傾嘢，仲約喺鬼咁吊腳嘅信德，唔知佢搞乜……</p><p>「作死咩你！約埋啲咁山旮旯嘅地方……」我坐低喺佢面前扮董太（complain complain complain）。「家陣約我出嚟偷情咩……Cappuccino 吖唔該！」最後嗰句係同個 waitress 講嘅。</p><p>「偷你個死人頭咩！人哋專登幫你四圍索料㗎！」佢啤住我。「唔係有料到，點敢無啦啦扯你出嚟喎，大老闆！」</p><p>「你啲料要喺啲咁僻嘅地方報㗎？」我笑笑口問佢。</p><p>「IFC 嗰邊耳目眾多嘛！我驚人哋識我、我唔識人呀……」佢四圍望咗一 round。「沿住條天橋行，最近呢度喇！」</p><p>「咁你到底幫我索到啲乜嘢 X-Files 呢？」我問佢。「你哋集團主席係外星人、係 MIB？」</p><p>「為咗幫你，我嘥咗成晚同一餐飯去𠱁我哋嗰 admin manager 幫你索料呀！」佢囉咗個 file 出嚟放喺檯面，但冇俾我。「我哋呢啲都算好姊妹啦！」</p><p>「係好兄弟。」我糾正佢。「唔該晒你咁落力先！咁佢俾咗啲乜料你？」</p><p>「首先，我叫佢幫我搵你成為我哋 supplier 嘅文件，」佢收細聲量。「點知佢搵完之後，話俾我聽搵唔到……」</p><p>「你支針咁廢㗎……」我恥笑佢。</p><p>「唔係佢廢，係你嘅 file 根本唔存在！」佢答我。「我同事話，就算之前做過 supplier、而家冇做嘅都搵到 file，但就係唔見你嘅 file。話時話，你申請嗰陣，有冇 keep 低我哋接受申請個 reply 同任何文件？」</p><p>「冇喎……」我嘗試回憶返整件事。「不過，Cindy 之後 call 過我，話個申請 ok 咗，可以開工咁囉……」</p><p>「咁就奇怪喇……」佢喺 file 度攞咗一份薄薄嘅文件出嚟俾我睇。</p><p>我一望，係一份 email 嘅影印本。至於 email 嘅內容……我細心一讀，個 email 原來係個匿名舉報 email，內容大致上係舉報阿都向 Daehwa 香港引薦唔合資格嘅 vendor。呢個「唔合資格」嘅 vendor、supplier，當然係我……</p><p>文件嘅第二頁係上級嘅指示：阿都調職接受調查、我停權。文件最後有一句不具名批示：公關公司如經調查證實唔牽涉非法行為的話，可酌情處理。</p><p>單憑呢份文件，我所得到嘅資訊係：有人舉報阿都、有人舉報我，舉報嘅用意未明、目標指向未明；「批示」似乎對我比對阿都有利；我同阿都嘅最後結局未明，但根據「批示」，我應該甩到身，因為我肯定自己冇做任何犯法嘅嘢。</p><p>一時間，我要處理嘅資訊量，突然好似太平洋咁大……</p><p>我只係知道，我好可能牽涉咗入一場權鬥嘅陰謀當中。</p>
