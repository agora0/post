---
layout: post
title: 公立醫院強制安心出行　病人家屬斥多餘　醫生：趕住救人係咪唔入得？
date: 2021-10-31 04:23:13.487000000 Z
link: https://www.thestandnews.com/society/%E5%85%AC%E7%AB%8B%E9%86%AB%E9%99%A2%E5%BC%B7%E5%88%B6%E5%AE%89%E5%BF%83%E5%87%BA%E8%A1%8C-%E7%97%85%E4%BA%BA%E5%AE%B6%E5%B1%AC%E6%96%A5%E5%A4%9A%E9%A4%98-%E9%86%AB%E7%94%9F%E8%B6%95%E4%BD%8F%E6%95%91%E4%BA%BA%E4%BF%82%E5%92%AA%E5%94%94%E5%85%A5%E5%BE%97
categories: stand
tags: blog
author: 立場報道
---

<figure><img src="https://images.weserv.nl/?url=assets.thestandnews.com/media/photos/20211031-04.png"></figure><p>明日（11 月 1 日）起，進入醫管局總部及公立醫院的市民須使用「安心出行」，獲豁免人士可填寫表格登記。措施生效前夕，有未裝程式的病人家屬今日特意來到醫院交付物資。有醫生批評強制「安心出行」在運作上不可行，「成間醫院咁大，我由病房去門診已經咁趕，唔通跑到去門診門口，仲要停低搵部電話出來嘟你個低能嘢呀」。</p>

<p>11 月 1 日起，除獲豁免人士，包括 12 歲以下和 65 歲或以上人士、使用「安心出行」有困難的殘疾人士，或因應實際情況而獲豁免的個別人士，其他人進入醫管局總部及公立醫院行政大樓人士必須使用「安心出行」。《立場》記者到訪威爾斯醫院外，有病人家屬指已安裝應用程式，感覺方便；亦有人認為措施多此一舉。</p>

<p>朱先生的家人現正在威爾斯醫院留醫的，他今日前來放下兩包紙尿片，指是趁明日措施生效前來到，但未來探病安排，他指可能都要找一部舊電話來安裝以符合規定。目前探訪病人的家屬，本身要透過醫管局網頁，或流動應用程式「HA Go」填寫健康申報表，朱先生認為「件事都係多餘，醫管局都有 App 要填資料」。除了公立醫院，明日起出入政府設施均要用安心出行，他就指「坦白講，有點難避，未知點處理」。</p>

<p>「其實我唔係好想安裝，我明天帶老婆來覆診，佢坐輪椅一定要推。」羅先生在威院門外花了十多分鐘，掃描安心出行二維碼下載程式。他指自己今日來交口水樣本，順道預先安裝。「都好無奈，物理治療室又要，驗血又要，我老婆上腫瘤科覆診又要，你話係咪好煩，我好唔了解政府點解會咁」。</p>

<p>有醫生就指，平時上班均有紀錄，「我返咗工你唔知咩，我哋如果趕住返去救人咁係咪無安心就唔入得」。他又提出程式的問題，進入場所 4 小時後就會「自動離開」，「成間醫院咁大，我由病房去門診已經咁趕，唔通跑到去門診門口，仲要停低搵部電話出來嘟你個低能野呀」。</p>

<p>該醫生續指，病房現時如難民營般擁濟，門診又看不完，「唔該有時間就處理吓香港醫療系統問題，唔係人哋大陸做咩你就做咩，仲要浪費我地嘅時間去搞啲咁嘢」。</p>
