---
layout: post
title: 中環遊戲（43）
date: 2021-02-04 16:19:20.000000000 +00:00
categories: matters
tags: blog
author: IF
---

<h2>蜑家雞見水</h2><figure class="image">
      <picture>
        <source type="image/webp" media="(min-width: 768px)" srcset="https://assets.matters.news/processed/1080w/embed/67dc3e9d-2880-4389-8e86-996a41267e88.webp" onerror="this.srcset='https://assets.matters.news/embed/67dc3e9d-2880-4389-8e86-996a41267e88.jpeg'">

        <source media="(min-width: 768px)" srcset="https://assets.matters.news/processed/1080w/embed/67dc3e9d-2880-4389-8e86-996a41267e88.jpeg" onerror="this.srcset='https://assets.matters.news/embed/67dc3e9d-2880-4389-8e86-996a41267e88.jpeg'">

        <source type="image/webp" srcset="https://assets.matters.news/processed/540w/embed/67dc3e9d-2880-4389-8e86-996a41267e88.webp">

        <img src="https://assets.matters.news/embed/67dc3e9d-2880-4389-8e86-996a41267e88.jpeg" srcset="https://assets.matters.news/processed/540w/embed/67dc3e9d-2880-4389-8e86-996a41267e88.jpeg" loading="lazy" referrerpolicy="no-referrer">
      </picture>
    <figcaption><span></span></figcaption></figure><p>十二月，一個普天同慶兼 holiday mood 滿到瀉嘅月份。偏偏呢個月，亦都係我哋呢班 PR 做到 PK 嘅一個月份。</p><p>相比起其他亞洲國家，香港喺節慶傳統上，比較接近西方社會，特別係十二月。好多大小公司，都會喺呢個月內，舉辦慶祝聖誕嘅活動。小則喺公司開個小型 party、大家食吓到會、交換禮物；大則搵個 venue 搞個聖誕 ball、請晒城中大小名人名媛，為自己臉上貼金。</p><p>然後就有好多大公司，會借呢個時機，搞返個 media day 之類嘅嘢，一方面同記者們慶祝聖誕兼派吓禮物，另一方面就趁機搞好傳媒關係，方便日後工作。所謂 Media Relations，其實有一大部分都係飲飲食食；雞脾打人牙骹軟就係咁解。</p><p>上述三樣最 top 嘅聖誕選擇，有兩樣都關我事，你話想唔忙都難。</p><p>不過，從老闆嘅角度睇，梗係有得忙好過冇得忙啦。聖誕又係使錢季節，之後過年又係。唔搵返啲使用，都唔知點過日子……</p><hr><p>十二月初某日，國金軒，Daehwa Media Christmas Party。</p><p>曾經做過記者嘅我，當年其實幾鍾意去 Daehwa 同 S 記嘅 media gathering。因為有得玩有得食、有獎抽有女溝。唔知係我夠運、啲公關錫我、定係我當年間報館夠惡，每次去親呢啲 event，我都一定會中獎。所以，對於 media gathering 我從來唔抗拒。</p><p>就算而家換咗位、幫客搞 media gathering，我都一樣咁開心。點解？家陣個客俾晒錢又獎又盛，我仲唔借啲倚食住上同班傳媒行家搞好關係咩？！呢啲叫「我請客、你匯鈔」，好過袋 P fee 囉！</p><p>「跟住落嚟就係今日嘅大獎，Daehwa 48 吋高清電視一部！我哋有請 Dawhea 香港有限公司總經理崔俊永先生，幫我哋抽獎！」MC Winnie 慶高彩烈咁喺台上面搞氣氛。「係咪好緊張呢？邊個想中獎呀？有冇人想換電視先？你？你想唔想？嗌我名冇用㗎，我個個都識！哈哈！」</p><p>崔社長配合 Winnie、故作神秘咁喺個抽獎箱度搞咗幾吓，然後抽出一張卡片俾 Winnie 宣佈得獎者。</p><p>「得獎嘅幸運行家喺……」Winnie 跟住卡片上嘅名讀。「西方日報嘅馬詠儀！恭喜晒你呀！」</p><p>如果我仲係記者的話，我諗我同馬詠儀應該係全場最資深嘅記者，沒有之一。真係要計忽忽數的話，馬詠儀應該比我更資深，因為當年我入西方嗰陣，佢已經係高記。其實佢老人家本身都上晒岸唔使出嚟跑，今日蒲頭應該只不過係嚟 chit-chat 一吓、見吓人嗰隻。</p><p>Winnie 讀出得獎者之後，馬詠儀起身出嚟領獎。但係，佢面上唔止冇笑容，仲有啲嬲爆爆咁……點解呢？</p><p>咪住先……西方……屌！唔怪得之佢西面啦！呢鑊仆街喇……</p><p>「喂，」坐喺我隔籬同檯食飯嘅 Patricia 同我咬耳仔。「做乜馬詠儀中咗獎都鞋口鞋面嘅？」</p><p>「呢次舐嘢喇……」我喺佢耳仔邊講。「我哋唔記得抽起西方記者啲卡片呀！佢哋員工中任何超過五百蚊嘅獎，都要上繳㗎！中空寶梗係鞋口鞋面啦……」</p><p>其實呢樣嘢唔係新規矩，喺我打西方工嗰陣就已經係咁。所以啲公關俾我中嘅獎，每次都係啱啱好五舊水樓下。試過有攝記中咗獎唔記得上繳，結果行政部報警，攝記同事冇咗份工之餘，仲食咗單盜竊官司，入荔枝角拋咗十四日；好彩最後判緩刑，但都踎咗十四日……</p><p>自此以後，香港所有財經同 IT 公關都有不成文規矩，但凡有抽獎，貴獎一定抽起西方系記者嘅卡片，以免瓜田李下、或者令人中空寶。江湖傳聞，西方行政部嘅員工福利好好，個個屋企都有最新最靚嘅家電音響系統。（亦都係江湖傳聞，入得西方行政部做，都係同老闆同族嘅親信；所以行政部喺機構內打橫行，對其他部門嘅同事亦好無禮。）</p><p>今次真係失策，睇嚟我要好好訓練吓我班手下先得……</p><p>「嘩，有啲咁嘢㗎？好彩有你幫我孭鑊啫……」Patricia 做咗個「怕怕」手勢。「你一陣趁冇人，幫我拎返五百蚊 Sogo 現金券俾馬詠儀啦，有得睇冇得食又好慘嘅……」</p><p>其實 Patricia 心地唔差，只不過太習慣搵我嚟做擋箭牌咁解啫。</p><p>「係喎，」佢突然醒起啲嘢。「你揸咩護照㗎？有冇美國簽證呀？」</p><p>「我好似 Ethan Hunt 咁，好多本護照㗎喎！簽證就唔係問題嘅，申請都好快啫。」我隨口答佢。「咩呀？想約我去美國偷情呀？」</p><p>「偷你個死人頭！」佢啤一啤我。「我哋一月頭要去 CES 呀！我唔理呀，我預埋你㗎喇！你要陪我去呀！」</p><p>吓？！拉斯維加斯？！你又唔係賭神、我又唔係陳刀仔，點解要去拉斯維加斯搵食呀？搭十幾個鐘飛機好過癮呀？</p><p>「靚女，唔好預我得唔得呀……」我垂死掙扎。「最多一個月茶煙飯我嘅……」</p><p>「我都唔想去呀，不過走唔甩咋！」Patricia 嘆氣。「阿崔出到聲問你去唔去呀，我點敢話你唔得閒喎……嚟啦好兄弟，頂硬上啦！最多去到 Vegas，我請你食和牛漢堡吖！好拍擋有難同當喎……」</p><p>咁即係冇得揀啦……</p><hr><p>Daehwa event 翌日，公司。</p><p>今次唔使個客嗌 debrief，我先 debrief 佢哋一次。我唔係想剷人，亦唔係想搵人孭鑊，只不過，呢啲咁低級嘅錯誤，我唔希望再次喺本公司嘅 event 出現。</p><p>「我喺台上面抽到張卡片，都覺得好奇怪；」Winnie 講返當時嘅情形。「但當住咁多人面前抽咗出嚟，唔讀又唔得，於是焗住讀出嚟……」</p><p>「咁當然唔係你嘅問題，」我答返佢，然後望住 Jessica 同 Charlotte。「你兩個呢？你兩個事前唔知嘅咩？」</p><p>「呢啲嘢，我做咗咁多年，冇可能唔知；」Charlotte 搶答。「其實之前我都有提過 Jessica，不過可能當時太忙，佢接收唔到啦……」</p><p>「你邊有講過！」Jessica 抗議。「嗰日你差唔多成日都冇同我講過嘢……」</p><p>「我哋 setup reception 嗰陣，我有提過你㗎……」Charlotte 好詫異咁望一望佢。「Queenie 都應該聽到啦……」</p><p>「我……」Queenie 俾人扯落水，一臉無辜。</p><p>「得，大家唔好再拗！」我截停晒佢哋啲飛彈。「我唔係想知道邊個做少咗嘢，只係想 make sure 呢啲咁嘅錯誤唔會再發生。」</p><p>「放心啦，我會同佢哋講清楚。」Charlotte 寫包單。「保證以後唔會再發生同類錯誤。」</p><p>我點頭，眼尾睄一睄 Jessica；果然，佢一臉不屑。</p><p>睇嚟，我呢間公司仔，都開始有 office politics 喇……</p><p>「老細，電話；」Queenie 拎住個電話同我講。「台灣 Daehwa 金小姐搵你。」</p><p>「唔該，」我起身返入房。「我入房聽。」</p><p>「蠢蛋！」Cindy 用會耳痛嘅音量同我打招呼。「我真係好 enjoy 咁樣叫你喎！」</p><p>「作死你咩！」我反駁。「大庭廣眾亂咁蠢蛋前蠢蛋後，你係高級行政人員嚟㗎！交返足啲戲好唔好？」</p><p>「唓！怕乜喎！」佢好悠然自得咁嘅聲線答我。「我喺我自己房，鍾意講乜就講乜，蠢蛋笨蛋懵蛋都冇所謂！」</p><p>「得喇，巴閉喇！」我買佢怕。「點呀金小姐，搵我有乜指教呀？」</p><p>「掛住你囉！不過，呢句係代人哋講嘅……」講完呢句後，佢稍為收斂。「係呢，你會唔會跟我哋嘅香港 team、下個月去美國 CES 呀？」</p><p>連佢都知呢壇嘢？睇嚟唔係偶然喎。</p><p>「會呀，琴日佢哋先通知咗我；」我答佢。「係呢，你哋台灣都會派人去呀？」</p><p>「係呀，社長都會去，所以我都會去！」Cindy 好開心咁講。「好嘢，你都去，即係有人陪我玩！」</p><p>「咁多人去，即係大把嘢做啦，」我潑佢冷水。「到時鬼得閒陪你玩，你自己去食麥當勞、然後自己入賭場啦！」</p><p>「你放心啦，我實捉到你陪我玩嘅！」佢古古惑惑咁講。「係呢，你諗住自己買機票定點呀？要唔要幫你訂埋機票同酒店？」</p><p>「其實我都收到美國領事館嘅 invite，」我答佢。「我諗住 take 佢哋嘅 invite，等佢哋幫我成套搞晒。」</p><p>The best kept secret in town：但凡美國領事館邀請去美國參加任何展覽或者 Expo，如果接受咗佢哋嘅邀請、再經佢哋辦理機票酒店同簽證的話，除咗簽證手續都要 follow 之外，其他嘢都會順利好多，特別係入境（因為佢哋俾得 invite 你，已經做咗一定程度嘅 background check）。近年啲反恐嘢搞到入境程序非常麻煩，識玩嘅一定跟美國領事館玩，方便好多。</p><p>「咁你加埋我個名落去吖！」Cindy 提議。「反正我都要經香港飛，不如同你一齊飛，有個人陪我冇咁悶！哈哈！」</p><p>「你唔使同你老細一齊飛咩？」我問佢。</p><p>「社長要由首爾飛，所以遲一日先到；」佢答我。「我會早一日嚟香港，到時你要請我食飯！」</p><p>都好嘅，起碼有人陪，十幾個鐘飛機唔會咁悶先。</p><hr><p>幾日後，office。</p><p>𠹶！</p><p>「屌你老母！」我好勞氣咁拍埋部 macbook。</p><p>「咩事呀老細？」離我最近、就坐喺我門口嘅 Jessica 入嚟問我。</p><p>「網上填表申請美國簽證……」我仍然怒氣未消。「玩咗我個幾鐘都仲未搞得掂……」</p><p>是咁的，自從我喺 04 年註銷咗美籍之後，出入美國當然要簽證。因為去蜜月前換咗護照，所以要再簽過。網上填表申請美國簽證應該係設計俾超人做嘅，你要喺卅分鐘內，填妥除咗自己嘅一份 full CV 連學歷嘅資料之外，仲要填埋你祖上三代、即係阿爺阿嫲、外公外婆、同老豆老母嘅 CV。</p><p>卅分鐘一過，你所填嘅嘢會自動取消，你又要從頭填過。我成嗰晏晝，就係喺呢個無間地獄度徘徊……</p><p>「我有冇嘢可以幫到你呀？」佢好關切咁問我。</p><p>「冇啦，點幫？」我好無奈。「就算我俾我自己份 CV 你照住填，你都唔會填得到我祖先啲 CV……」</p><p>「老細……」佢轉話題、兼轉埋個可憐樣。「我俾人恰呀……」</p><p>「Charlotte？」我問佢、佢點頭。</p><p>「你放心啦，我會睇住，唔會只係聽晒佢講，我亦知你做嘢唔會咁唔小心；」我答佢。「不過，佢始終都喺呢行做咗一段唔短嘅日子，係 Winnie train 出嚟嘅人，有啲嘢，你都要聽吓佢講。佢都有值得你學習嘅地方……」Jessica 點頭。</p><p>我覺得，現階段我不宜 take side。辦公室政治周圍都有，但係喺自己地方嘅，就要份外小心，特別我係佢哋老闆。如果我隨便插手，咁其實同 Richard Ong 喺自己地方玩 office politics 冇分別。</p><p>我唔可以禁絕佢哋搏表現或者企圖突圍而出呢啲「良性競爭」，事實上我呢個位置亦都唔可能隨便出手，唯有靜觀其變。當有人玩嘢玩出面的話，我自然會叫停。</p><p>身懷利器、慎而重之。我既然有絕對權力，就唔應該隨便插手。</p>
