---
layout: post
title: 龔鵬程為《四庫全書．竹譜》作序
date: 2021-05-26 04:10:00.000000000 +00:00
link: https://vocus.cc/user/@gong_follower/60a46619fd89780001293156
categories: vocus
tags: blog
author: 龔鵬程大學堂
---

<p>該圖片由<a href="https://pixabay.com/zh/users/susannp4-1777190/?utm_source=link-attribution&utm_medium=referral&utm_campaign=image&utm_content=5537426">Susann Mielke</a>在<a href="https://pixabay.com/zh/?utm_source=link-attribution&utm_medium=referral&utm_campaign=image&utm_content=5537426">Pixabay</a>上發布</p>
<p>博物之學，今皆本於西方Natural History，法人布封（Georges-Louis Leclerc, Comte de Buffon）《自然史》之流裔也，源則亞里士多德《動物學》之類。Natural指一切自然物，又謂本性。西人大航海以來，亞非諸州物產，俱遭囊括，故格物之學大昌。清末各學堂開立課程、編輯教本，則又自西學之傳於東瀛者轉販而來，籲可慨焉。慨其於中土此學俱茫然矣！</p>
<p>中土博物，遡自《禹貢》《山海經》；而博物君子如子產等，皆為世所推尊。勒為經典，則有《爾雅》，為我國名學之一大宗。</p>
<p>名學大旨，荀子《正名篇》曰：「刑名從商、爵名從周、文名從禮，散名之加於萬物者，則以諸夏之成俗取期；遠方異俗之鄉，則因之而為通。」刑名、爵名、文名，別有儒道名法諸家從事；究理散名，則博物君子好之。若其流變，予謂有五：</p>
<p>一曰明其物性，如西人所謂知自然物之本性。</p>
<p>二曰疏其名謂，如《爾雅》《詩經草木蟲魚疏》，訓詁疏釋其名稱。</p>
<p>三曰盡其物用，如《神農本草》之用於藥、《救荒本草》《齊民要術》之用於農、《清異錄》《記海錯》之用於餐。</p>
<p>四曰以狀風土，如《水經注》《桂海虞衡志》及各史地方誌之記物產以觀人情者。</p>
<p>五曰彰華文藝，夫子說詩，云當多識草木鳥獸蟲魚之名也。</p>
<p>凡此各端，分而不歧，往往錯綜相資。如張華《博物志》，首列山水地理、五方人民。次則人名、文籍、禮樂、服飾、器用等，荀卿所謂文名爵名刑名者也。又次則物性物理、飲食用藥、方士服食等。門庭如此，豈僅小說家言或西式博物學所可籠罩耶？</p>
<p>其尤異者，則為藝文化。儻借Natural所謂本性云之，可稱藝文性。以物物皆可化為藝文，甚且即為藝術性之存在物也。</p>
<p>今以《四庫全書》所收竹譜兩種言之。</p>
<p>《竹譜》一卷，《舊唐書》謂晉戴凱之作，載入農家。然其書以四言韻語為之，自注則引據經典及笛賦、笙賦、吳都賦、南郡賦、蜀都賦等為說。讀之可悟漢賦之鋪陳物狀、疏釋名相，實即《爾雅》之流而兼於詩者也。此譜則又賦物之體，與農家《神農》《野老》《上農》《任地》及相牛相馬等等迥不相侔。</p>
<p>嗣後元朝李衎所作《竹譜》，與農愈遠，竟全以文藝論竹矣。內凡《竹譜》《墨竹譜》《竹態譜》《竹品譜》四種十卷，卷各有圖，而圖皆所以輔畫，非徵信實證之用。</p>
<p>故卷一《竹譜》實為畫竹譜，所言皆畫竹而非真竹，圖則示其根榦枝葉之畫法耳。卷二《墨竹譜》專為繪事而作，更不待言。卷四《竹品譜》復移品詩品詞品書品畫之例以品竹。南北俱有，宜入圖畫者為全德品，形狀詭怪者為異形品，顏色不同者為異色品，神異非常者為神異品，風出簫篁，靡不可喜。至於似是而非品、有名無實品，夫子筆則筆削則削，竟不入品裁焉。</p>
<p>卷三《竹態譜》尤為馨異。蓋漢魏以來，皆以形勢論藝文而罕言態，言態者當始於此。態出於形體姿勢之餘，若聲之有韻也。韻餘於聲，裊乎言外，故不可捉搦，惝以聲音形勢求，則死於句下矣。斯所謂態度，不見於竹，僅見於其疾風、微風、久雨、乍雨、枯、瘁、成竹、半竹、解籜、出筍之間。老嫩粗娟，一樣一態。</p>
<p>李衎之後三百年，乃有李漁者，倡言選姿婦人，尤重媚態。曰媚在人身，猶火之有焰、燈之有光、珠貝金銀之有寶色。故選貌選姿，總不如選態一著之為要。</p>
<p>其言於今頗為世稱，不知皆李衎之緒餘也。且李漁以為態自天生，甲有乙無，則其猶是形體間事也；非風行筍籜、雨亂修篁、初月琅玕、向背溫涼之生於有意無意之中也。且所論猶是物性，謂物有此故美，尚未能以我觀物也，矧及李衎之能以物觀物耶？</p>
<p>考其所以如是，則其譜竹，本以助畫。嘗手摩心追文與可、王摩詰，而後歷物觀象，以至本源，故能深知其狀與態焉。</p>
<p>然志在弘法，頗示筌蹄，規矩終不同於王文。王摩詰雪裡芭蕉，不落恆蹊；文與可則胸有成竹、意在筆先。李衎乃於領會態度之頃，尚欲畫人嚴於法度。法度也者，位置、描墨、承染、設色、籠套是也。自畫景構圖，以至裝裱糊漿，靡不詳悉。</p>
<p>世間畫論，多騖高遠，能上達而不能下學，遂令畫師落筆迷途。予南北所見畫竹名家，或橫紙畫竿，或由下而上，節節生長。並畫竹須自上而下之不知，將李衎所云位置、描墨、承染、設色、籠套等等其何擇？法度不精，可為嘆息。</p>
<p>此李衎茲譜之不可廢也。至《四庫提要》所已言者，則不復贅云。</p>
<p><br></p>
<p>　　　　　　　　　　　　　　　　辛丑榖雨龔鵬程序於漢水之湄</p>
<p>…</p>
<p>推薦閱讀：</p>
<figure><a href="https://medium.com/%E9%BE%94%E9%B5%AC%E7%A8%8B%E5%A4%A7%E5%AD%B8%E5%A0%82/%E4%BD%A0%E9%81%8D%E8%AE%80%E4%BA%86-%E5%9B%9B%E5%BA%AB%E5%85%A8%E6%9B%B8-%E6%88%91%E5%80%91%E6%89%8D%E7%AE%97%E5%BF%97%E5%90%8C%E9%81%93%E5%90%88-990d9871b3e9"><strong>你遍讀了《四庫全書》，我們才算志同道合</strong></a><br>
<a href="https://medium.com/%E9%BE%94%E9%B5%AC%E7%A8%8B%E5%A4%A7%E5%AD%B8%E5%A0%82/%E4%BD%A0%E9%81%8D%E8%AE%80%E4%BA%86-%E5%9B%9B%E5%BA%AB%E5%85%A8%E6%9B%B8-%E6%88%91%E5%80%91%E6%89%8D%E7%AE%97%E5%BF%97%E5%90%8C%E9%81%93%E5%90%88-990d9871b3e9"><em>做中國學問的人，這幾百年來，第一參考用書，恐怕就是《四庫全書總目提要》。 這書既是《四庫》中各本書提要之總會，刊本與書前提要當然是一致的，世人也一直以為如此，從來沒人懷疑過</em>medium.com</a><a href="https://medium.com/%E9%BE%94%E9%B5%AC%E7%A8%8B%E5%A4%A7%E5%AD%B8%E5%A0%82/%E4%BD%A0%E9%81%8D%E8%AE%80%E4%BA%86-%E5%9B%9B%E5%BA%AB%E5%85%A8%E6%9B%B8-%E6%88%91%E5%80%91%E6%89%8D%E7%AE%97%E5%BF%97%E5%90%8C%E9%81%93%E5%90%88-990d9871b3e9">a</a></figure>
<figure><a href="https://medium.com/%E9%BE%94%E9%B5%AC%E7%A8%8B%E5%A4%A7%E5%AD%B8%E5%A0%82/%E7%B4%80%E6%9B%89%E5%B5%90%E7%82%BA%E4%BD%95%E6%84%9B%E8%AC%9B%E9%AC%BC%E6%95%85%E4%BA%8B-%E9%BE%94%E9%B5%AC%E7%A8%8B%E8%AB%87%E5%AD%B8%E8%80%85%E5%80%91%E7%9A%84%E8%87%AA%E6%88%91%E7%99%82%E6%84%88-5ea5beb63806"><strong>紀曉嵐為何愛講鬼故事？龔鵬程談學者們的自我療癒</strong></a><br>
<a href="https://medium.com/%E9%BE%94%E9%B5%AC%E7%A8%8B%E5%A4%A7%E5%AD%B8%E5%A0%82/%E7%B4%80%E6%9B%89%E5%B5%90%E7%82%BA%E4%BD%95%E6%84%9B%E8%AC%9B%E9%AC%BC%E6%95%85%E4%BA%8B-%E9%BE%94%E9%B5%AC%E7%A8%8B%E8%AB%87%E5%AD%B8%E8%80%85%E5%80%91%E7%9A%84%E8%87%AA%E6%88%91%E7%99%82%E6%84%88-5ea5beb63806"><em>清朝博學的代表是紀昀。乾隆所開的四庫全書館即以他為總纂官，民間對紀的興趣也遠高於其他學者。以致於後來紀氏竟成了個箭垛式的人物，博學機智的故事全都歸到了他名下，成了東方朔一類人，什麼鐵齒銅牙啦、大煙袋啦，流傳至今。</em>medium.com</a><a href="https://medium.com/%E9%BE%94%E9%B5%AC%E7%A8%8B%E5%A4%A7%E5%AD%B8%E5%A0%82/%E7%B4%80%E6%9B%89%E5%B5%90%E7%82%BA%E4%BD%95%E6%84%9B%E8%AC%9B%E9%AC%BC%E6%95%85%E4%BA%8B-%E9%BE%94%E9%B5%AC%E7%A8%8B%E8%AB%87%E5%AD%B8%E8%80%85%E5%80%91%E7%9A%84%E8%87%AA%E6%88%91%E7%99%82%E6%84%88-5ea5beb63806">a</a></figure>
<p><br></p>
