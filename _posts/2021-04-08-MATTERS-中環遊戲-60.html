---
layout: post
title: 中環遊戲（60）
date: 2021-04-08 11:58:40.000000000 +00:00
link: https://matters.news/@herrfung/%25E4%25B8%25AD%25E7%2592%25B0%25E9%2581%258A%25E6%2588%25B2-60-bafyreih4c2xzvsn47afp3piyzclroiwdebrbbjucrczwduzic4opdltvae
categories: matters
tags: blog
author: IF
---

<h2>無名份的浪漫</h2><figure class="image">
      <picture>
        <source type="image/webp" media="(min-width: 768px)" srcset="https://assets.matters.news/processed/1080w/embed/8b0d3b53-78a9-437f-b8a4-78d0671f53e3.webp" onerror="this.srcset='https://assets.matters.news/embed/8b0d3b53-78a9-437f-b8a4-78d0671f53e3.jpeg'">

        <source media="(min-width: 768px)" srcset="https://assets.matters.news/processed/1080w/embed/8b0d3b53-78a9-437f-b8a4-78d0671f53e3.jpeg" onerror="this.srcset='https://assets.matters.news/embed/8b0d3b53-78a9-437f-b8a4-78d0671f53e3.jpeg'">

        <source type="image/webp" srcset="https://assets.matters.news/processed/540w/embed/8b0d3b53-78a9-437f-b8a4-78d0671f53e3.webp">

        <img src="https://assets.matters.news/embed/8b0d3b53-78a9-437f-b8a4-78d0671f53e3.jpeg" srcset="https://assets.matters.news/processed/540w/embed/8b0d3b53-78a9-437f-b8a4-78d0671f53e3.jpeg" loading="lazy" referrerpolicy="no-referrer">
      </picture>
    <figcaption><span>圖：高原萬里 ©</span></figcaption></figure><p>擾攘多時嘅 Daehwa 常務之爭終於塵埃落定，一如 Daehwa HK 嘅「內部盤口」預計，香港揸fit人崔社長順利跑出、紮職成為常務理事、進入所謂「董事會」呢個小圈子俱樂部。</p><p>我幫襯 Aflred 買咗一舊水「莊」贏，都叫做執返餐茶錢 — 喺我心目中，的確係想阿都贏，問題係想佢贏還想佢贏，我冇理由扒冷同錢作對。更重要嘅係，辦公室蜚短流長嘅嘢唔好太唔上心，如果我買阿都贏，到最後流言傳返去阿崔耳中的話，我就實聽 hihi。俾佢兜個圈知道我唔捧佢，仲大鑊過我當面串佢。喺商業社會學人稱兄道弟，啲戲一定要交足。</p><p>勝者為王，阿都輸咗呢場明爭暗鬥之後，下場係點，其實不言而喻。作為朋友，其實我都好關心佢，問題係韓佬自尊心大過天，我真係好難主動開口去關心或者安慰佢。</p><p>幸好 Cindy 過嚟搵我，我起碼可以喺佢身上旁敲則擊、睇吓套唔套到啲實際情況出嚟。</p><p>更何況，我都好想見吓 Cindy、同佢傾吓偈。無可否認，我有啲掛住佢……</p><p>我呢啲算唔算精神上偷情？</p><hr><p>一個鐘後，PP Cova。</p><p>我帶咗 Cindy 去食 Dessert Buffet。有時候我唔係好明，究竟女人嘅腸胃構造、除咗已知嘅「甜品另外一個胃」之外，同男人嘅有乜唔同。點解女人可以食咁多甜食、甚至甜品當 lunch 嘅呢？佢哋唔會覺得食完一個 portion 嘅甜品之後，會「漏」到連聽見個「甜」字都打冷震嘅咩？</p><p>點解我眼前呢個女人，仲可以喪到食甜品 buffet 當 lunch？最重要嘅係：點解佢咁食甜食、都唔會糖尿病同肥嘅？</p><p>「做乜咁望住人哋食嘢唧？」Cindy 俾我望到有啲怕醜。「我知我係靚咗啲、仲甜過啲甜品，但你都唔使眼金金咁望㗎！嘻嘻！」</p><p>「聽聞兩日前東部監獄走犯……」我忍唔住串佢。「我見你咁猴擒咁食法，睇吓 prison break 嗰個係咪你啫……」</p><p>「冇用㗎，兜唔到㗎喇！」佢堅持己見。「你嘅眼神出賣咗你，你係因為我靚所以眼金金咁望住我……」言畢，佢繼續喪食佢嘅 Mango Dome。</p><p>「係呢，」我轉開話題。「做乜咁好放假過嚟搵我？你哋喺台灣都係公眾假期咩？」</p><p>「唔係呀，復活節唔係假期，但掃墓節係；」佢滿口 cake 咁答我。「突然掛住你，咪過嚟搵你囉！聽朝早機返去。」</p><p>「果然係上等人，話行就行、話飛就飛……」我繼續嘗試將話題轉到我想知嘅方向。「係呢，聽聞你老細升唔到常務喎……知唔知佢點呀？」</p><p>「你同佢咁 friend 都唔知，我又點會知喎！」佢答我。「不過，按常理去估計，呢次可能係佢一世人最接近進入權力核心嘅機會，而家泡咗湯，然後仲要面對無法估計嘅後果；講真，佢而家心情點，其實唔係咁難估……」</p><p>Cindy 講嘅嘢，其實我一早諗過晒。不過，硬係要有人同我講一次，我先會 confirm 自己諗嘅嘢。諗返起其實自己都幾幼稚……</p><p>「哥哥呀，」滿嘴 cream 嘅佢繼續講。「好似都社長同崔社長呢啲咁嘅權力鬥爭，喺南韓嘅任何機構、每日都不斷上演。以前係咁，以後都會係咁。我明白都社長係你嘅朋友，所以你會關心佢。但作為你嘅好朋友，我會勸你喺未來嘅日子，無論發生乜事都好，遠離呢啲是是非非、唔好令自己捲入旋渦。只有咁樣，你先可以明哲保身、安安樂樂咁繼續做 Daehwa 嘅生意。」</p><p>佢講嘅嘢，我又點會唔明？不過人就係咁，明明自己晨早諗通嘅嘢，都要經人哋把口重複一次先會接受。</p><p>「你啱啱先開始起步，」佢仍然講緊呢個話題。「日後仲有好多社長出出入入、來來去去；所以，唔使太上心。」</p><p>「明白晒，金顧問！」我笑笑口答佢，然後再次轉話題。「係呢，咁你今日有乜嘢想做、有乜地方想去呢？」</p><p>「乜嘢都想做、邊度都想去！」佢滿面笑容咁答我。「我要哥哥陪住我！」</p><p>「但係咁喎，金美惠小妹妹，」我答佢，順便望一望錶。「就算我俾晒啲時間你，你都係得十個鐘左右。可以做嘅嘢好多，但時間唔係咁多囉……」</p><p>「唔……」佢認真咁諗咗一陣。「我想哥哥陪我睇戲、食飯、clubbing！」</p><p>似曾相識嘅約會組合……</p><p>「哥哥呀……」佢突然好認真、煞有介事咁同我講。「我想你還返個機會俾我……」</p><p>「惠兒呀……」我都好認真咁同佢講。「呢幾個月，我還咗 N 個機會俾你喇……」</p><p>「嘻嘻！又係喎……」佢傻笑。「咁即係唔爭在還埋今次啦！有個咁靚女嘅韓國美女陪你成日，除笨有精啦！擺明有你著數！」</p><p>咁我都冇話抗拒嘅……</p><hr><p>Tea Buffet 過後，IFC Palace。</p><p>「點呀，諗定睇邊套戲未？」我問心猿意馬揀緊戲嘅 Cindy。</p><p>「唔……」佢仍然舉棋不定。「套套我都有啲興趣，但套套我都有唔想睇嘅理由……」</p><p>「咁不如唔好睇戲啦……」我建議。「去行吓街 shopping 都得㗎。」</p><p>「唔制，我要睇戲！」佢抗議。「我點都要睇戲！」</p><p>「咁你快啲揀戲啦！」我冇佢咁好氣。</p><p>「唔……」一輪掙扎之後，佢企咗喺《月滿軒尼詩》嘅海報前面。「呢套！我要睇呢套！」於是我去買飛。</p><p>買完飛，我諗住直接入場，點知佢話要買零食。爆谷、熱狗、nachos、汽水；在此之前，我好難相信，一個啱啱先食飽 dessert buffet 嘅人，個胃仲可以有咁多空間去啪咁多零食……</p><p>「你食唔食得晒㗎……」我非常懷疑。</p><p>「放心喎，你成日都話，韓妹特別為食嘛！」佢答我。「呢度濕濕碎啦！」</p><p>入場後，擺好晒啲零食同飲品冇耐，電影開場。Cindy 將佢隻手穿過我手臂、然後捧住爆谷、輕輕靠住我手臂、一路食一路睇戲。</p><p>仍然係似曾相識嘅場面……</p><p>「一陣如果我睇唔明的話……」佢喺我耳邊細細聲講。「你會唔會翻譯俾我聽㗎？」</p><p>「咁你顧得聽定顧得睇呀？」我細細聲答佢。</p><p>「你一邊解釋我一邊睇，特別易明㗎！」佢同我講。</p><p>「我哋一邊傾偈一邊睇戲，特別易俾人鬧㗎！」咁係吖嘛，睇戲遇著先知，真係好扯火嘅一件事。</p><p>「唓，乜你咁㗎……」銀幕上嘅光影反射到佢面上，佢嘟嘴嘅表情清晰可見。</p><p>我雖然拒絕幫佢做即時傳譯，但當我見到電影嘅英文字幕有唔清楚或者求 Q 其 hae 譯嘅地方，我都不厭其煩咁解釋一次俾佢聽。問心嗰句，我唔會介意幫佢做翻譯、或者陪佢睇住戲傾偈；只不過，我唔太想勾起某啲回憶……</p><p>睇完戲，我哋喺 IFC 行咗一陣，Cindy 亦都趁機買咗啲返工衫 — 老老實實，雖然佢喺台灣做嘢，但一講到買衫買 power suit，台灣又點及得上香港咁多選擇。</p><p>Shopping 完後，我問佢想食晚飯未，佢答我：「我想食漢堡飽。」</p><p>於是我帶咗佢去交易廣場嘅 OOO’s，一邊食一邊諗：究竟我哋喺度做緊乜？</p><p>然後，我哋兩個喺久違嘅 JJ’s 出現 — 「睇戲、食飯、clubbing」三步曲嘅最後一步。</p><p>跳舞嗰陣，佢將個頭伏喺我心口附近，呢一個動作，同今日所發生嘅一切，都實在太令我動容、勾起太多回憶，我實在唔可以再扮冇嘢繼續落去……</p><p>「點解你要咁做？」我喺佢耳邊問佢。「點解你要勾起我對銀美嘅回憶？」</p><p>「其實，我唔係想勾起你對佢嘅回憶，」佢答我。「我只不過係想親身試一次，佢當日嘅體驗……」</p><p>「點解要咁做？」我有興趣想知佢諗緊乜。</p><p>「當年，喺我哋兩個之中，我一直以為，我會係先拍拖嗰個；」佢慢慢解釋佢嘅諗法。「後來聽見佢講同你第一次約會嘅情況後，唔知點解，我就好似被潛而默化咁，覺得第一次約會應該係咁。唔知係我唔好彩定點，咁多年嚟拍過嘅拖，都未試過係咁。我唔係妒忌小美，我係好羨慕佢。我希望，我可以好似佢咁……」</p><p>音樂仍然繼續，我哋兩個冇再講嘢，只係靜靜咁隨住音樂輕輕擺動身體。</p><p>大約十二點幾，Cindy 話有啲攰，於是我哋離開 JJ’s，慢慢行返去金鐘方向。沿途 Cindy 都一直繑住我隻手，我哋又再次好似初相識嘅情侶咁樣，喺街頭漫步。</p><p>行到接近正義道橋底嘅公園仔，佢停咗落嚟，望住我，一直望住我……</p><p>「你……冇嘢吖嘛？」我俾佢望到周身唔聚財，忍唔住問佢。</p><p>「哥哥呀……」佢眼眶開始凝聚淚水。「我諗，我哋唔可以再繼續咁樣落去喇……」</p><p>「你意思係……」我有啲不明所以。</p><p>「自從喺台灣再次偶遇你之後，好多謝你一直陪住我，特別係喺我最困難嘅時候……」佢強忍淚水。「呢段時間如果唔係有你喺身邊，我嘅日子會好難過。只不過，再繼續咁落去的話，我擔心我會對你投入感情；事實上，我真係開始對你投入感情，其實咁都係自然不過嘅事。問題係，我同你對銀美，都有過相同嘅承諾……」</p><p>一個由好多年前開始，一直隔開我同 Cindy 嘅承諾。</p><p>「除咗我哋對銀美嘅承諾之外，我同你嘅現況，亦都係我哋唔可以再繼續嘅原因；」佢繼續解釋。「我唔想因為我嘅婚姻出現問題，最終令到連你嘅婚姻都出現問題，如果係咁的話，我會好自責。所以……你欠我嘅機會，今日已經完全還清喇。以後嘅日子，我唔會再依賴你嘅存在、嚟轉移我自己感情問題嘅視線……」</p><p>「咁……你同你先生……諗住點？」我仍然關心佢嘅終生幸福。</p><p>「我唔知，我仲未諗到……」佢收起眼淚，換上一臉茫然。「我哋幾個月都冇好好咁討論過呢個問題。但就算討論又如何？有啲事情發生咗，唔係大家坐低傾就可以解決問題……」</p><p>我實在唔識俾 advise 佢，我自己都搞到一鑊泡……</p><p>我陪佢行返上 Conrad，喺酒店 lobby，我同佢講：「你聽朝幾點機？我嚟送你出機場。」</p><p>「多謝哥哥，唔使喇；」佢擰擰頭答我。「我聽朝好早出機場，已經 book 咗酒店嘅車，唔想咁早打攪你。」</p><p>我臨離開酒店之前，佢好用力咁攬住我。</p><p>「最後一次……」佢合上眼伏喺我心口。「下次再見面，我唔會再咁㗎喇……哥哥……再見……」</p><p>離開酒店嗰陣，我喺度諗：我同 Cindy，究竟係緣份問題，定係 timing 問題？</p><p>復活節凌晨，一份淡淡嘅無奈瀰漫金鐘。</p><hr><p>2010年五月。</p><p>NTS 嘅 event 完成、Daehwa 嘅權鬥塵埃落定、Cindy 再次淡出我嘅生活，一切嘅事情，都暫時畫上休止符，生活再次回歸平靜。</p><p>話就話回歸平靜，但我同 Winnie 嘅冷戰仍然沒完沒了 — 我哋冇辣著新嘅火頭，但同時地舊嘅火頭仍然燒緊，暫時冇熄滅嘅跡象。有時我都唔明，兩個明明眉心唔係生得咁窄嘅人，點解會咁方丈……</p><p>Cindy 自嗰晚之後，就冇再搵過我 — 又唔係完全冇，我哋仍然會喺 IM 打招呼，仍然會傾公事，但就再冇私人嘅交流，佢亦都冇每日 N 個詐嬌 message。其實我同佢咁樣，算唔算不了了之？</p><p>香港嘅夏天，當然嚟得特別早，如果有離開過的話。五月份已經完全擁抱「初夏」，再加上今年係世界杯年，我決定喺嚟緊嘅世界杯月，全情投入睇波，深居簡出。老老實實，做老細如果連呢少少特權都冇，不如打工算喇。</p><p>「細佬，得唔得閒講兩句？」喺門外嘅 Christine 問我。</p><p>「當然，」我坐直個人答佢。「有乜幫到你？」</p><p>「其實……其實……唉……我真係唔知點講……」佢滿臉無奈。「其實……我想辭職……」佢將手上嘅辭職信，擺喺我檯頭。</p><p>平靜嘅五月，從此唔再平靜……</p>
