---
layout: post
title: 為什麼 Edan 呂爵安是我心目中的全能藝人
date: 2021-05-06 04:40:37.000000000 +00:00
link: https://thestandnews.com/culture/%E7%82%BA%E4%BB%80%E9%BA%BC-edan-%E5%91%82%E7%88%B5%E5%AE%89%E6%98%AF%E6%88%91%E5%BF%83%E7%9B%AE%E4%B8%AD%E7%9A%84%E5%85%A8%E8%83%BD%E8%97%9D%E4%BA%BA/
categories: stand
tags: blog
author: 讀者投稿
---

<img width="600" src="https://images.weserv.nl/?url=cdn.thestandnews.com/media/photos/cache/edan20lui_huoB2_600x0.jpeg" /><br /><br /><p>【文：愛・香港流行文化】</p>
<p>相信有睇開 viutv 既觀眾最近都成日會見到 Edan 出現，<wbr></wbr>佢既人氣喺近依一年可以話係一時無兩，唔同節目都會有佢既身影，<wbr></wbr>可能係近年最全能既藝人，<wbr></wbr>嚟緊我想講吓佢涉獵到既範疇同點解佢咁受歡迎。</p>
<p dir="auto">喺 &lt;全民造星&gt; 第一季個時，Edan 其實唔算好突出，<wbr></wbr>畢竟有唔少參賽者唱歌跳舞都比佢好，<wbr></wbr>最後只係以第八名結束造星之旅。真正發揮到佢潛能既節目係 &lt;<wbr></wbr>Mirror Go&gt;，每一集玩每個遊戲佢都好盡力，但係唔知點解最尾都會輸，<wbr></wbr>慢慢建立老鼠屎同黑仔王既形象，喺節目入面充份展示到佢既喜感。<wbr></wbr>而佢表演能力喺 &lt;造星2&gt; 更加發揮得淋漓盡致，<wbr></wbr>由諗表演idea到唱歌跳舞演戲，都睇得出佢既進步同全能，<wbr></wbr>而佢獨特既表演風格同願意為團隊貢獻既精神，<wbr></wbr>開始受到更多觀眾關注。</p>
<p dir="auto">Edan 因此獲得更多機會，由拍劇、綜藝、主持都有份參與，<wbr></wbr>佢亦不負眾望，喺 &lt;男排女將&gt;<wbr></wbr>入面充分表現到佢做喜劇演員既潛質，<wbr></wbr>就算係認真少少既戲份雖然未算好成熟，但都算不過不失；而 &lt;<wbr></wbr>膠戰&gt; 更加完美發揮佢搞笑本色，每一集都比到好多歡樂觀眾；<wbr></wbr>主持方面，&lt;考有feel&gt; 因為係綜藝所以佢完全得心應手，而 &lt;<wbr></wbr>激安百貨&gt; 佢生動既介紹，令理應比較悶購物節目變得有趣。</p>
<p dir="auto">而真正令佢爆紅既當然係 &lt;E先生連環不幸事件&gt;，<wbr></wbr>依首歌短短幾日已經喺 YouTube 破咗 100 萬 view，<wbr></wbr>加上電台同電視台不停宣傳，可以話係街知巷聞。<wbr></wbr>依首不論曲詞都好有一貫高質素廣東歌既風格，而 Edan 既唱法，<wbr></wbr>中間鋼琴獨奏同 MV 都為首歌營造更加悲情既氣氛，<wbr></wbr>個人認為係今年暫時最出色既廣東慘情歌。</p>
<p dir="auto">我認為 Edan 咁受歡迎有好多原因，<wbr></wbr>天生有喜感同外表吸引固然令佢好容易比觀眾留意，<wbr></wbr>但係無偶像包袱都係另一主因，<wbr></wbr>每次上節目佢唔會理自己形象盡力去玩，仲成日喺 IG post 自己啲搞笑相，比觀眾一種好貼地既感覺，<wbr></wbr>所以特別有觀眾緣。不過，即使佢喺好多方面都好有才華，<wbr></wbr>我認為佢有啲地方可以做到更好。主要就係咬字同語速 ，佢咬字真係唔夠清楚，仲有唔少懶音，再加上佢講野比較快，<wbr></wbr>有時要靠睇字幕先知道佢講咗咩。不過作道咗唔夠三年既藝人，<wbr></wbr>有進步空間係好正常，我亦相信佢會努力改善自己既問題。</p>
<p dir="auto">總括而言，Edan 係近年難得一見既全能藝人，<wbr></wbr>令我好期待佢未來唔同方面既發展，特別係港版 &lt;大叔的愛&gt; (睇預告已經 feel 到會好搞笑)，希望佢會繼續努力，<wbr></wbr>回饋一班fans。</p>
<p dir="ltr">作者簡介：一個鐘意香港流行文化既後生仔，得閒會寫吓文用大眾既<wbr></wbr>角度講吓廣東歌、香港既電視節目同電影，希望未來有多啲香港人留<wbr></wbr>意香港流行文化。</p>
<p>Instagram Page: <a data-saferedirecturl="https://www.google.com/url?q=https://www.instagram.com/hkpopculturelover/&amp;source=gmail&amp;ust=1620358788088000&amp;usg=AFQjCNEPu4cTllCCIvUbnBr_MqwLt9uTmw" href="https://www.instagram.com/hkpopculturelover/" target="_blank">https://www.instagram.com/<wbr></wbr>hkpopculturelover/</a></p>
<p>Facebook Page: <a data-saferedirecturl="https://www.google.com/url?q=https://bit.ly/2NWQCji&amp;source=gmail&amp;ust=1620358788088000&amp;usg=AFQjCNEaujI1qQC_Elq1nPFzzBVpPNhEBg" href="https://bit.ly/2NWQCji" target="_blank">https://bit.ly/2NWQCji</a> </p>
<p>（標題為編輯所擬，原題為：全能藝人 — Edan呂爵安）</p>
<p> </p>
<p> </p>
<p> </p>
