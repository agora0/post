---
layout: post
title: 森林之約｜乜野係山林療癒陪伴員？（廣東話）
date: 2022-10-03 08:03:20.000000000 +00:00
link: https://matters.news/@VXNlcjo2Nzk2OQ/%E6%A3%AE%E6%9E%97%E4%B9%8B%E7%B4%84-%E4%B9%9C%E9%87%8E%E4%BF%82%E5%B1%B1%E6%9E%97%E7%99%82%E7%99%92%E9%99%AA%E4%BC%B4%E5%93%A1-%E5%BB%A3%E6%9D%B1%E8%A9%B1-bafyreibcupomahfkhxuiqy57bs35llrbzmmj5anvj5upu2gzazjt2rih6i
categories: matters
tags: blog
author: 慢活森谷
---

<h2>山林</h2><p>大自然任何安全地方都可以進行森林療癒，尤其係响森林入面。呢度嘅山林係指<em>香港慈山寺</em>，因為佢背靠<em>屏風山</em>同埋<em>八仙嶺</em>，寺方响靠後嘅觀世音菩薩像下面，特別設計咗一條大約三百米長嘅山路--<em>正念徑</em>。<em>正念徑</em>種咗好多款土生土長嘅植物，舖上石級，上落唔勁，比安全放心嘅環境尐體驗者去接觸自然。</p><figure class="image"><img src="https://assets.matters.news/embed/54cf89bf-d1f2-43a3-9a12-e6b1e978c8bb.jpeg" data-asset-id="54cf89bf-d1f2-43a3-9a12-e6b1e978c8bb" referrerpolicy="no-referrer"><figcaption><span>正念徑</span></figcaption></figure><p><em>慈山寺嘅</em>感覺係祥和同埋寧靜，行入<em>正念徑</em>會醒一醒神。因為眨吓眼就被山林圍住，回歸自然。你抬高頭望下，又會感受到觀世音菩薩嘅恩沐。</p><figure class="image"><img src="https://assets.matters.news/embed/973c8566-7b6e-4faa-a298-80e58b76dea4.jpeg" data-asset-id="973c8566-7b6e-4faa-a298-80e58b76dea4" referrerpolicy="no-referrer"><figcaption><span>祥和寧靜嘅慈山寺</span></figcaption></figure><h2>療癒</h2><p>大自然係我哋嘅阿媽，佢俾咗能量，食物，水源我哋。同時，其實佢亦都係我哋嘅療癒師，實實在在咁撐我哋，永遠細心聆聽，唔扮野，又唔會吹牛。佢隨傳隨到，等你打開個心嚟同佢傾訴。</p><figure class="image"><img src="https://assets.matters.news/embed/19681e98-3624-4ffa-a8fa-5bba56c38f8a.jpeg" data-asset-id="19681e98-3624-4ffa-a8fa-5bba56c38f8a" referrerpolicy="no-referrer"><figcaption><span>森林中嘅氛多精</span></figcaption></figure><p>山林除咗係一位耐心嘅聆聽者，亦都有撐住我哋。行入樹林裡面，有時你會感受到一股清新氣味，好似香草啦，檸檬啦，松樹啦。呢尐都係森林入面嘅氛多精。研究指出氛多精可以放鬆緊張嘅神經系統，等你無咁攰，容易尐瞓著。</p><p>樹林入面嘅負離子多過鬧巿好多，無限放題。如果人體內部正離子高過負離子，就會有生物氨，搞到個人好易痛，敏感，蛇𠺌。吸入負離子就可以整理身體狀態，調和我哋嘅自律神經系統，促進新陳代謝同埋細胞呼吸。</p><figure class="image"><img src="https://assets.matters.news/embed/dfe283c0-2ffa-436d-99b7-f2bd958ef262.jpeg" data-asset-id="dfe283c0-2ffa-436d-99b7-f2bd958ef262" referrerpolicy="no-referrer"><figcaption><span>你有幾耐無瞓過响草地上面呢?</span></figcaption></figure><p>除了透過抖氣，用手攬住棵樹，赤腳踩住泥土，甚至瞓响草坪上面，都可以令我哋接收地氣。水份佔咗身體嘅七成，簡單嘅活動都幫到我哋平衡身體嘅電荷。</p><p>泥土中有母牛分支桿菌，有時落完雨聞到嘅泥土氣味咪就係佢哋囉。這種無毒嘅微生物可以增強身體嘅免疫系統，等你精靈尐又生猛尐，開心樂觀尐。</p><figure class="image"><img src="https://assets.matters.news/embed/4baf4eeb-a0c8-46a4-b4b3-7aa634c1bcea.jpeg" data-asset-id="4baf4eeb-a0c8-46a4-b4b3-7aa634c1bcea" referrerpolicy="no-referrer"><figcaption><span>赤腳踩响泥土，石頭上，爽！</span></figcaption></figure><p>療癒唔係治療，因為無經過一個診斷，然後俾出一個指定嘅解決方案，無藥或者手術或者動作，亦都無用特定方法去計個效果。療癒係發自內在，係一個過程，可以係身體上嘅回復，亦可能係心靈上嘅覺察，頓悟。</p><h2>陪伴員</h2><p>正如上面咁寫，大自然先係療癒師，陪伴員其實只係响旁邊提水嘅助手，引導體驗者打開五感。喺寺院山林入面，放慢腳步，去接觸自然。俾佢哋安心嘅氣氛同大自然連結，見證佢哋安心嘅感悟。 陪伴員亦唔係導賞員，唔應該俾咁多資料，影嚮參加者嘅體驗。陪伴員又唔係輔導員，唔應該去處理同行者嘅情緒，就等大自然去接納，包容同行者嘅感覺。</p><figure class="image"><img src="https://assets.matters.news/embed/ccf329e1-a718-416c-ab03-6d71dbfd518c.jpeg" data-asset-id="ccf329e1-a718-416c-ab03-6d71dbfd518c" referrerpolicy="no-referrer"><figcaption><span>不知幾時開始，間中會除鞋通山走</span></figcaption></figure><blockquote>帶番個頭盔，慈森.山林療癒只係响<em>慈山寺</em>入面舉行，比起森林療癒更加強調正念，專注洞察當下，用平靜嘅心去觀看實相。陪伴員係由<em>慈山寺</em>提供陪訓，服務同埋認証。</blockquote><p>我自稱熱愛大自然，依家發現自己嘅無知。以前遇到鍾意嘅風景，會搵資料，計畫唔同嘅路線，再推薦同埋導遊身邊嘅朋友同事去感受。(最癲果一年帶咗六七組家人朋友去元朗南生圍郊遊同踩單車，再加上自己試路，果年去咗十幾次。)</p><figure class="image"><img src="https://assets.matters.news/embed/580456a7-8d46-457c-9025-88d9c019c689.jpeg" data-asset-id="580456a7-8d46-457c-9025-88d9c019c689" referrerpolicy="no-referrer"><figcaption><span>曾經為之瘋狂嘅元朗南生圍</span></figcaption></figure><p>探索自然除咗令我哋有開心嘅經歷之外，依家先知佢有療癒嘅效果。所以我決定報名做山林療癒陪伴員，希望幫多尐人接觸同埋體驗到自然嘅療效。不過，要成為認證嘅山林療癒陪伴員都唔容易。要報讀理論課程，完成考試。再通過面試，先可以入到技巧課程。然後經過10次嘅實習機會，過埋考核，至能夠成為真真正正嘅山林療癒陪伴員。咁，我仲有排捱。</p><p><br></p>
