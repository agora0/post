---
layout: post
title: "【高牆周訊｜人話：放學手足篇】你所不知的幕後團隊"
date: 2021-07-26 10:37:50.642000000 Z
link: https://www.thestandnews.com/society/%E9%AB%98%E7%89%86%E5%91%A8%E8%A8%8A%E4%BA%BA%E8%A9%B1%E6%94%BE%E5%AD%B8%E6%89%8B%E8%B6%B3%E7%AF%87%E4%BD%A0%E6%89%80%E4%B8%8D%E7%9F%A5%E7%9A%84%E5%B9%95%E5%BE%8C%E5%9C%98%E9%9A%8A
categories: stand
tags: blog
author: 石牆花 Wall-fare
---

<figure><img src="https://images.weserv.nl/?url=assets.thestandnews.com/media/photos/8579432579324659743645.png"><figcaption><span>懲教署影片截圖</span></figcaption></figure><p>【文：肥貓主人】</p>

<p>回想坐監嗰段日子，我自己覺得最辛苦嘅其實並唔係我自己，而係我身邊嘅人。</p>

<p>當時法官要求將我還押，我便被押入犯人欄，我見到媽咪即場爆喊，要身邊嘅人扶佢出法庭，我自以為身邊嘅人都已經做好心理準備，原來到發生嘅一刻大家都未真正接受到。</p>

<p>我屬於比較早期判刑嘅，當時仲未有石牆花做在囚物資支援，家人要東奔西跑張羅物資（在此再次感謝星火提供嘅物資以解燃眉之急），朋友當晚亦立即開咗 WhatsApp group 安排輪流探訪同入物資，突然間一班本來互不相識嘅家人、朋友、同事隔住電話屏幕聚首一堂。</p>

<p>而佢哋每日探完我都會喺 group 入面互相 update 我嘅情況，又會幫我傳遞信息，亦交帶第二日去嘅人要為我準備乜嘢。當時未有咁多在囚準備嘅資訊，入到去好多嘢都唔識，我又覺得自己好麻煩，今日話要睇呢本書同嗰本書，聽日又話買收音機要俾錢，後日又話唔要食糖唔食朱古力……有時佢哋買咗啲物資唔啱懲教規格，又或者有啲嘢原來要先申請我又唔識，結果屋企人或者朋友一袋二袋帶到嚟又要拎番走。</p>

<p>後來佢哋寫信話我知一啲搜羅物資嘅經過，印象最深刻應該係護墊。當時因為大部分嘅超級市場都搵唔到指定嗰隻無味護墊，我先生就喺 group 度向各女士們求救，結果喺 group 入面無分男女全港九新界四出搵護墊，而其中一個男性朋友跪喺人哋個貨架度逐包睇而俾人當變態佬，佢後來寫信話我知連發夢都見到自己幫我搵 M 巾。最後幾經曲折終於都買到。</p>

<p>另一次係魷魚絲斷貨，連續兩個禮拜都買唔到，我當時應該係露出咗好失望嘅神情，結果我先生唔忍心我冇得食又四圍去搵，但係都白忙一場，諗番起我都好後悔當刻嘅任性令佢忙上加忙。</p>

<p>因為我入獄，我在囚嘅開支同屋企嘅經濟負擔都落咗喺我先生一個人身上，佢既要返工又要探監，要幫我照顧媽咪又要幫我照顧七隻貓，仲要幫我分信同處理私人事務，仲要俾我怪佢寫咁少信俾我，但佢其實係忙到連瞓覺時間都唔夠，反而我喺入面每日都瞓夠八個鐘……</p>

<p>「放學」之後好多人都問過我有冇後悔，對於我自己嚟講真係無嘅，但對屋企人始終都帶有一份歉疚。</p>

<p>所以希望大家關心手足嘅同時，亦都可以關心呢一班為佢哋頻撲嘅家人。</p>

<p>共勉之。</p>

<p>&nbsp;</p>

<p>原刊於<a href="https://wallfarehk.com/%E9%AB%98%E7%89%86%E5%91%A8%E8%A8%8A/f/%E3%80%8A%E9%AB%98%E7%89%86%E5%91%A8%E8%A8%8A%E3%80%8Bvol-4" target="_blank">石牆花網站</a></p>
