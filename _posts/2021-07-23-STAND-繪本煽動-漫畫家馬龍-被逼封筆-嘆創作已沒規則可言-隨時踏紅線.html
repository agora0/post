---
layout: post
title: "【繪本煽動？】漫畫家馬龍「被逼封筆」　嘆創作已沒規則可言　隨時踏紅線"
date: 2021-07-23 13:39:30.726000000 Z
link: https://www.thestandnews.com/politics/%E7%B9%AA%E6%9C%AC%E7%85%BD%E5%8B%95%E6%BC%AB%E7%95%AB%E5%AE%B6%E9%A6%AC%E9%BE%8D%E8%A2%AB%E9%80%BC%E5%B0%81%E7%AD%86-%E5%98%86%E5%89%B5%E4%BD%9C%E5%B7%B2%E6%B2%92%E8%A6%8F%E5%89%87%E5%8F%AF%E8%A8%80-%E9%9A%A8%E6%99%82%E8%B8%8F%E7%B4%85%E7%B7%9A
categories: stand
tags: blog
author: 立場報道
---

<figure><img src="https://images.weserv.nl/?url=assets.thestandnews.com/media/photos/37-24_copy.png"></figure><p>警方國安處昨（22 日）<a href="https://www.thestandnews.com/politics/face">拘捕</a>「香港言語治療師總工會」5 名理事，指該會出版的三本繪本，涉干「刊發煽動刊物」罪。從事政治漫畫創作 30 多年的馬龍，對事件感到難過及傷心，嘆香港的創作自由收窄得厲害，現時創作人就像玩一個沒有規則可言、隨時會踏中紅線的遊戲。他坦言，現時可能再沒空間容納政治漫畫，他自己亦在《蘋果》停刊後「被逼封筆」。</p>

<p>「我而家已經全部地盤都冇啦。因為其實我係一個報章漫畫家，我唔係一個網絡漫畫家，但係而家都冇乜報章可以盛載呢啲咁嘅漫畫，咁我咪唔畫囉。」馬龍近期最後的一個作品已於《蘋果日報》停刊前一天於《蘋果》刊出，語帶無奈地道：「可以講係被逼封筆。」</p>

<p></p><figure><img src="https://images.weserv.nl/?url=assets.thestandnews.com/media/photos/MA_1.jfif"><figcaption><span>馬龍的作品，最後刊於 6 月 23 日出版的《蘋果日報》評論版</span></figcaption></figure><p></p>

<p><strong>彭定康曾在畫作上簽名</strong></p>

<p>資深漫畫家馬龍，自 1984 年在報章上繪畫政治漫畫，高峰時每天為五份報紙供稿，至今已逾 30 年；他同時以「馬星原」的身份，繪畫兒童漫畫。馬龍指，以往創作自由尺度大、「畫乜都得咁濟」，創作者知道法例的底線，可以安心創作。他舉例指， 97 前他試過繪畫時任港督彭定康，彭定康事後與他見面時，直接把簽名簽了在畫作上；97 年後他畫前特首董建華，董亦寫了一封感謝信予他，說是多謝他在漫畫中畫了自己，表示「幾 Cute、幾有趣。」</p>

<p>但馬龍指現時創作根本不知道政權的尺度在哪裡，「變咗好多人都會好擔心，會唔會無意就墮咗入紅線」。馬龍指以往即使出現一些不被社會接受的創作，「最多都只係下架」，但現時「發明咗一樣嘢，就係拉咗你先。咁拉咗我，我又冇得保釋，你又要隔幾個月先至審，其實嗰幾個月已經坐咗監。」</p>

<p><strong>馬龍：必現「自我審查」　</strong></p>

<p>馬龍指以上的恐懼，必然令創作人出現「自我審查」。以言語治療師總工會一事為例，「本來以前冇問題嘅，發生咗呢件事之後，你畫隻羊，佢又會話，你係咪同情佢啊？」即使以往很多童話故事都以狼及羊為主題，即使創作者如何解釋，政權有可能都不接受，這樣的情況下，創作者必定會保護自己，惟有「綁起隻手」，在忌諱下創作。</p>

<p>馬龍又指現時的局勢，已不是可以「講道理」的時勢，政權的做法亦已超乎了一般人可想像的，奉勸創作者千萬要小心，不要與政權玩「衝撞遊戲」，「冇規矩嘅競爭或者運動，仲做嚟做乜？都冇意義嘅。又冇套規矩喺到，咁我會死㗎喎。」<br>
&nbsp;</p>
