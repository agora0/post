---
layout: post
title: 中環遊戲（63）
date: 2021-04-19 12:31:48.000000000 +00:00
link: https://matters.news/@herrfung/%25E4%25B8%25AD%25E7%2592%25B0%25E9%2581%258A%25E6%2588%25B2-63-bafyreidgeyhwewyp7b34x3qck35lrv6kgfz5sg5fdgfgaedktkx2v62qqa
categories: matters
tags: blog
author: IF
---

<h2>出嚟行，遲早要還</h2><figure class="image">
      <picture>
        <source type="image/webp" media="(min-width: 768px)" srcset="https://assets.matters.news/processed/1080w/embed/b75a8610-7f68-4815-a163-062416b0b51a.webp" onerror="this.srcset='https://assets.matters.news/embed/b75a8610-7f68-4815-a163-062416b0b51a.jpeg'">

        <source media="(min-width: 768px)" srcset="https://assets.matters.news/processed/1080w/embed/b75a8610-7f68-4815-a163-062416b0b51a.jpeg" onerror="this.srcset='https://assets.matters.news/embed/b75a8610-7f68-4815-a163-062416b0b51a.jpeg'">

        <source type="image/webp" srcset="https://assets.matters.news/processed/540w/embed/b75a8610-7f68-4815-a163-062416b0b51a.webp">

        <img src="https://assets.matters.news/embed/b75a8610-7f68-4815-a163-062416b0b51a.jpeg" srcset="https://assets.matters.news/processed/540w/embed/b75a8610-7f68-4815-a163-062416b0b51a.jpeg" loading="lazy" referrerpolicy="no-referrer">
      </picture>
    <figcaption><span></span></figcaption></figure><p>職場如戰場？你就想喇，發吓夢先啦！</p><p>首先，戰場係一個點嘅地方？戰場係個有前有後、有敵有我、有進有退嘅地方。戰場通常敵我分明，大家齊心向住同一個地方進發，打擊同一個敵人。最重要嘅係，戰場係個非常爽快嘅地方，生嘅繼續打落去，死嘅退場，未必盡如人意但起碼你會有個答案。</p><p>如果大家身處嘅職場真係如戰場咁黑白分明嘅話，我真係恭喜你呀！呢啲職場有今生冇來世吖！呢份工你真係要好好打到退休！</p><p>喺香港，大部分人嘅職場其實同行古惑冇乜分別 — 你跟住個唔知幾時會對你好、唔知幾時會出賣你嘅大佬、同一班表面上稱兄道弟、有乜依郁諗都唔使諗就推你出去死嘅同事、去服侍一班喜怒無常、一啖糖三啖屎嘅客人。生存到嘅當然嘅繼續打落去，生存唔到嘅 — 老老實實，退場並唔係最壞嘅結果，喺職場，大把無間地獄比死更難受……</p><p>戰場嘅子彈，絕大多數都係由前方飛過嚟；想生存，避開前面飛來嘅橫禍就可以。但職場嘅子彈呢？前面嚟、後面嚟、則面嚟、轉彎嚟、貌似飛向前方但突然回頭射向你；總之，避無可避。</p><p>就算萬人之上嘅「社長」，都唔例外……</p><hr><p>同日晚上，西貢某小巷嘅韓國食肆。</p><p>香港人就算幾識食韓國嘢都好，最叻都係去「韓國街」嘅莊園、俾人屈成舊幾兩舊水一個石頭鍋飯。真正食得出地道「韓國味」嘅呢間小店，我相信好多人睇見都唔敢行入去 — 連首爾長漢坪最地踎嘅韓國餐廳，都比佢光鮮得多，老闆兩公婆長期一副厭世樣，再加上餐牌漢字都唔多個，好多香港人就算行入呢條巷，都唔會幫襯呢間咁唔起眼嘅罨耷嘅小店。</p><p>「都社長、馮社長，真係好耐冇見喇！」老闆娘堆起笑面同我哋打招呼，我見佢笑嘅次數，十年嚟應該唔多過五次。「最近好少見你哋喇！好忙唔得閒入嚟西貢？」</p><p>「係呀，我調咗去台灣工作，所以少咗嚟香港。」阿都好客氣咁答佢。</p><p>同老闆娘寒暄幾句後，我哋叫咗二人份牛骨湯同埋燒酒，然後開始傾偈。</p><p>「都社長，先敬你一杯！」我一邊斟酒俾佢、一邊打開話題。「多謝你咁好專程過嚟陪我飲酒！」</p><p>「我哋唔使咁客氣喇！嚟，我哋乾杯！」佢同我對飲咗一杯。「冇，我下星期就會調返韓國，以後嚟香港就冇咁方便，所以趁住仲係一個多小時嘅機程，過嚟探吓你囉！」</p><p>「調返韓國？」我有少少意外，因為佢啱啱先輸咗場權鬥，照計冇咁快有異動。「點解咁突然嘅？」</p><p>韓國人嘅交際應酬習慣，以我同阿都嘅輩份同關係，我咁問佢似乎有啲唐突、有啲「冇分寸」。但我覺得喺呢個時候，有啲慣例應該要打破。</p><p>「唔……其實你咁熟悉韓國嘅嘢，我亦都無謂同你兜圈講說話；」佢收起笑容。「公司將我調任釜山出口部本部長……」</p><p>唔熟悉韓國職場文化嘅人聽見呢個調遷，心中暗暗一計：一個外派員調任本土嘅副總經理級，應該係升職，然後恭喜阿都，然後得罪咗人都唔知……唔好笑，就算 Daehwa 香港都大把呢啲「草包」，我呢幾年見唔少。香港職場，扮勁嘅人就多，真係勁嘅冇乜幾個。</p><p>喺表面上，一個外派嘅「社長」、調任本土嘅「本部長」，睇落係升職，最悲觀都係平調，唔會係燉。問題係「釜山」 — 韓國係個高度「中央集權」嘅國家，所有有頭有面嘅國家級企業，決策總部一定設喺首爾或者稱為「首都圈」嘅大首爾都會區，即係仁川安養高陽水原城南呢啲位處京畿道嘅近畿衛星城市。雖然近年（所指嘅係 2010 年）南韓蘊釀遷都去忠南公州附近嘅世宗市，但南韓嘅一級企業，仍然以首爾為中心，所有喺首爾以外嘅分部，除非生產基地，否則都只不過係 operational 層面上。</p><p>阿都調任釜山本部長，亦即係話由隸屬中央嘅國際業務部門，調去一個冇權冇勢嘅地方衙門；老實講，就算俾佢做咗釜山嘅會長（董事會主席），亦都唔恭喜，因為只係養老嘅部門。</p><p>更何況，喺 Daehwa 嘅架構，「出口部」其實即係「不管部」，因為出口訂單全部都係由各地分部各自為政，海外訂單唔會經本地直接落單，所謂「釜山出口部」，俾你叻晒都只不過係管理船期嘅「運輸部」……</p><p>權鬥輸咗，下場悲慘似乎係必然。我諗唔明嘅係，阿崔呢個新紮常務連櫈都未坐暖，又同阿都有舊誼，點解要咁急咁狠嚟下重手整頓自己同期老友兼手下敗將呢？點講都有啲於理不合……</p><p>「其實都冇乜嘢嘅，反正升唔到常務嘅下場，都冇乜兩樣……」阿都見我冇乜反應，於是繼續講落去。「離開總部其實都唔係一件壞事，遠離是是非非，仲可以食返啲安樂茶飯……」</p><p>職場最悲哀嘅說話，就係行將落鑊被燉嘅人、講說話嚟安慰同情佢悲慘遭遇嘅人……</p><p>「個決定……點解……」我仍然嘗試用韓國人隱晦語調問佢。「……嚟得咁急嘅？」</p><p>「我哋公司做嘢嘅作風就係咁，」佢好平淡咁答我。「一張調遷嘅 order 落嚟，七十二小時內，人就要到位，其餘嘅手尾自然有其他同事跟進。今次俾成個星期我，算鬆動喇……」語畢佢自隊一杯，然後我幫佢斟酒。</p><p>「大企業做事雷厲風行，呢層我當然明白，只不過……」我開始唔識得去隱晦。「只不過……唉，我都係開門見山講啦，距離常務選拔結束，都只不過係短短時間，點解要咁急不及待……韓國企業處事，唔係應該比香港公司圓滑成熟嘅咩？點解……」</p><p>「點解要咁急去處理一個已經失敗咗嘅人？」阿都講出我嘅心底說話，我無奈點頭。</p><p>「你覺得呢啲係崔常務升職後，排除異己嘅清黨手段？」阿都再問我。</p><p>「喺未有任何進一步嘅消息同資料、只以我哋剛才對話嘅認知嚟講，係；」我直接唔兜圈咁答佢。「事實上，就算唔知道係唔係佢嘅所為，單從整件事嚟睇，無可否認，佢嘅嫌疑最大……」</p><p>「其實當我接到調遷命令嗰陣，我嘅諗法同你一樣，都懷疑係崔常務嘅清黨手段；」佢答我。「不過，當我回心一諗，覺得未必係佢……」</p><p>「點解呢？」到我問返佢。</p><p>「唔……」阿都呷咗啖酒、我再幫佢斟酒。「我同佢雖然爭奪緊同一個位置，但我哋從來冇為呢件事交惡；而且，在此之前，我同佢嘅交情亦非泛泛。喺 Daehwa 呢啲大機構，最講入職年期；我同佢份屬同期，就算大家爭上位，只要唔係陰險嘅惡鬥，實在犯唔著用呢啲手段去整頓我。更何況……佢仲未有呢個能耐……」</p><p>我有啲不解咁望住佢、等佢繼續解話。</p><p>「要將我放喺原位再坐一段長時間、然後等人事課到咁上下時候用『肥雞餐』迫我提早退休，佢可能做得到；」佢繼續。「但係要咁樣將我跨部門明升實降，所需要嘅人事力量，並唔係崔常務啱啱上位嘅實力，可以辦得到……」</p><p>「咁你覺得，會係乜嘢人下咁重手？」我問佢。</p><p>「坦白講，我唔知……」佢嘅答案令我有啲詫異。「奇怪在，以我喺公司二十多年嘅人脈網絡，明查暗訪幾日，對幕後黑手都仍然毫無頭緒，呢點先至係令我驚訝嘅地方……不過點都好，喺不久嘅將來，兇手都一定會露出真面目，呢點我係非常肯定。」</p><p>二十幾年……二十幾年喺同一機構嘅努力，一場升遷嘅「選拔」就將呢一切好似粉筆字咁抹去。有時我覺得，職場其實係個屠場，一條水喉一番沖洗，幾多嘅血同汗頃刻之間煙消雲散得了無痕跡；然後再迎來第二批待宰嘅動物……</p><p>「老弟，唔需要為我擔憂，你嘅心意我心領喇！」阿都當然唔知我諗緊乜，佢以為我擔心佢嘅下場，斟咗杯酒俾我。「喺 Daehwa 咁多年，我曾經風光過，亦都有無數嘅同僚敗喺我手下。世事嘅嘢就係咁，而家我算係還返晒之前嘅糊塗帳喇！日後係點，見步行步啦！嚟！我哋乾杯！」</p><p>我哋大約飲到午夜，然後我搭的士返屋企，順便兜埋阿都返酒店。</p><p>臨落車前，阿都欲言又止，似想講又唔敢講。經我再三追問，佢講咗句：</p><p>「我知道你同金秘書係識於微時嘅老朋友，我亦知道佢對你非常幫忙，但係，防人之心不可無；老弟，好自為之。」</p><p>講完呢句，佢落咗車。</p><p>呢次應該係阿都第二次因為 Cindy 而「提醒」我。好似阿都呢啲韓國老油條，條線畫得好好，疏不間親嘅教條，佢非常清楚。咁樣冒昧「間親」兩次，似乎佢應該掌握到一啲我唔知嘅資訊……</p><p>究竟佢同 Cindy 之間有乜嘢轇轕？</p><hr><p>同阿都見面幾日後某 working day，尋常嘅 working day。</p><p>自從嗰晚之後，我一直都諗緊阿都對 Cindy 嗰句「防人之心不可無」；只不過，基於我手頭上 operational 嘅資料唔多，所以就算我諗穿個頭，都冇可能諗出個所以然來……</p><p>問心嗰句，你話唔擔心就假嘅。阿都係乜嘢人，我好清楚。佢咁直言「進諫」，唔會係空穴來風。但我係咪好擔心呢？講真，又唔係。始終，我同 Cindy 識咗十幾年，關係非比尋常；試問佢又點會害我。</p><p>只不過，一直咁自己喺度同自己兜圈、又搵唔到答案，其實係件好冇癮嘅事……</p><p>「Alan，四線 Pat 姐搵你。」Intercom 傳嚟 Jessica 把聲。</p><p>「唔該！」我對住 inter 嗌咗一句，然後拎起電話㩒四線。「點呀靚女，咁早晨搵我，有乜幫到你？」</p><p>「唔係你有乜幫到我，係我有乜幫到你呀！大件事喇！」Patricia 把聲帶住恐懼，彷彿發生緊一件好恐怖嘅事。「啱啱收到韓國 head office 嘅 memo，你哋公司個 supplier authorisation 俾人停權調查呀！」</p><p>吓？！唔撚係啩.jpg？！一個電話，我唔見咗大半嘅生意同收入？！</p><p>發生咩事呀？！</p>
