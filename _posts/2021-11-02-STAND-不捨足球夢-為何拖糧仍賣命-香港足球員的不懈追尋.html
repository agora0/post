---
layout: post
title: "【不捨足球夢】為何拖糧仍賣命？　香港足球員的不懈追尋"
date: 2021-11-02 03:13:08.617000000 Z
link: https://www.thestandnews.com/society/%E4%B8%8D%E6%8D%A8%E8%B6%B3%E7%90%83%E5%A4%A2-%E7%82%BA%E4%BD%95%E6%8B%96%E7%B3%A7%E4%BB%8D%E8%A6%81%E8%B3%A3%E5%91%BD-%E9%A6%99%E6%B8%AF%E8%B6%B3%E7%90%83%E5%93%A1%E7%9A%84%E4%B8%8D%E6%87%88%E8%BF%BD%E5%B0%8B
categories: stand
tags: blog
author: 立場專題
---

<figure><img src="https://images.weserv.nl/?url=assets.thestandnews.com/media/photos/20211102-09.png"></figure><p><em>香港 U23 菁英盃開場第二場，球賽只是第 6 分鐘，班霸東方龍獅球員「澎」的一聲施射，皮球如子彈飛向龍門，U23 守門員謝家榮飛撲，返魂乏術。接下來，東方一球又一球，大炒 7 比 0。</em></p>

<p><em>上季愉園和飛馬散班，港超聯一度只剩 7 支球隊。足總就成立一隊「香港 U23」，招攬一眾失業兵。</em></p>

<p><em>這支「雜牌軍」，有些球迷熟悉的名字，如謝家榮和羅曉聰。他們曾經被視為香港足壇新星，謝家榮到過英甲試腳，18 歲就入選過香港隊；羅曉聰曾領南華殺入亞協盃八強。</em></p>

<p><em>足球路崎嶇，上季謝家榮加盟愉園，羅曉聰效力飛馬，兩支球隊都拖欠薪金。賽季期間，他們有汗出無糧出。那為何還要去練波、比賽，為那些不負責任的班主賣命？</em></p>

<p><em>有球員形容，港超聯如劇本一樣離奇，幾乎每年都有球隊財困散班，然後球員跌入追薪和搵班落的漩渦，「沒有什麼不可能發生」。</em></p>

<p><em>在香港追夢，像踢一場實力懸殊的逆境波。讓他們告訴你，為何希望渺茫都依舊堅持。</em></p>

<p>【香港足球專題之三。相關專題調查請看「追薪之路」：〈<a href="https://www.youtube.com/watch?v=oGM0ocwFcIc">足球員血汗求生記</a>〉及〈<a href="https://www.youtube.com/watch?v=QzwsT9BejW8">足球員愛與怒</a>〉。】</p>

<h2>&nbsp;</h2>

<h2><strong>4 年踢 3 隊全部散班　謝家榮一追再追港隊夢</strong></h2>

<p>謝家榮今年 22 歲，身高 1 米 86 ，只要輕輕升高，伸手即可觸碰門楣，站在場上彷如巨人。他今年踢香港 U23，每日早上 9 時，準時去到足總足球訓練基地練波，之後在基地健身。</p>

<p>一個禮拜練五日，一日比賽，一日放假。雖然香港 U23 的人工比去年踢愉園少，但球會準時出糧，他已心滿意足，皆因他上季踢愉園，經歷了一整年「噩夢」。</p>

<p>上季愉園和飛馬兩支球隊拖欠球員薪金大半年，賽季完結後宣佈降班，並跟所有球員解約，球員踏上追薪之路。</p>

<p>他還記得，自己為愉園把守大門時，每日在訓練場上左飛右撲，然而無論撲幾多波，都一樣無糧出。當時他不禁自問，自己到底做緊咩？</p>

<p>「唉，今日又出嚟練波、比賽，但又冇錢嘅，一蚊都冇！」</p>

<blockquote>
<p>今年愉園和飛馬因資金問題，拖欠球員薪金，並宣佈退出港超聯。甲組只有港會升班，港超聯只剩 7 隊，隊伍數目為歷屆最少。</p>

<p>香港足總成立以 23 歲以下球員為主力的「香港 U23」，招攬無班落的球員參賽。球隊由足總副主席霍啟山贊助，預計斥資「8 位數」推 3 年計劃，最終湊夠 8 隊參賽。</p>

<p>香港 U23 臨時成立，球員可說是「拉雜成軍」，當中有 5 名超齡球員，而每場賽事派 3 人上陣，配合以年輕人為主的方針。</p>
</blockquote>

<div><figure><img src="https://images.weserv.nl/?url=assets.thestandnews.com/media/photos/251490122_4775644399133657_7450809171554876007_n_hN21idW.jpg"><figcaption><span>短短數年，謝家榮從外闖回流到失業，雖然有點不甘，但自知控制不了球圈發展，只能踢好每場波。</span></figcaption></figure></div>

<p>謝家榮去年從 R&amp;F 富力加盟愉園足球隊，簽約 7 個月，但球會只出了 1 個月糧，目前仍拖欠他約 10 萬元薪金。球員開記招控訴、去勞工處、去勞資審裁處追討，再申請破產欠薪保障基金，今年 7 月追到 10 月，還是追不回薪金。</p>

<p>「一開始諗住，欠我三、四個月，可能下個月應該會出啦啩？佢就用語言藝術，話下個禮拜會出，啲錢匯緊落嚟，咁我雖然半信半疑，但嗰刻都覺得會出嘅……」</p>

<p><strong>球員為保狀態難罷操　討價還價處弱勢</strong></p>

<p>最後愉園拖數大半年，他花光了踢富力時儲下的積蓄。熱血不能當飯食，於是他去完愉園練波，就會到業餘球隊和青年興趣班做兼職守門員教練，一星期教大約三日。</p>

<p>打工仔有汗出無糧出，可能會罷工或辭職，最多東家唔打打西家。而足球員遭欠薪，都要繼續操練和比賽，乃因為要保持狀態，吸引下家招手。「呢季罷操罷踢，咁下一季點算呢？所以最後都係要死死地氣，繼續練、繼續比賽。」</p>

<p>「唔係認同佢唔出糧我哋都繼續返工做嘢呢個行為，只係為咗我哋嘅將來著想。」每場比賽都是表現自己的機會，每日練波，是不想比賽時出醜。尤其是守門員，只得一個正選，每隊有固定班底，更難落班。謝家榮的例子正正反映在追薪一事上，球員如何處於弱勢。</p>

<div><figure><img src="https://images.weserv.nl/?url=assets.thestandnews.com/media/photos/250732196_4775644359133661_7581976748490233306_n_A5lGfhn.jpg"><figcaption><span>謝家榮說，被拖糧照踢，皆因為下一季著想，延續足球夢。</span></figcaption></figure></div>

<p><strong>夢想代表香港　因為愛與歸屬感</strong></p>

<p>做足球員難捱，那為何自討苦吃？原因簡單直接，就是熱愛足球。</p>

<p>一落場就要搏老命，謝家榮試過到韓國比賽，撞傷膊頭致骨裂和肌肉撕裂，手術後休養七個月，留下一條大傷疤。期間他做復康治療，忍着痛慢慢復操，腦海只想着快點康復再落場。</p>

<p>他有一個足球夢：</p>

<p>「代表香港，自小長大，喺度出世嘅地方。有啲榮譽感同歸屬感，係香港先畀到你，自己都好享受呢種感覺。同埋每次香港隊比賽，球迷都會打氣得更加勁。」</p>

<p><strong>巨人的足跡　從明日之星到冇班落</strong></p>

<p>小學三年班，爸爸在街場踢波，謝家榮就坐在場邊睇波，待他們休息時，自己就跑出去踢。家裡電視裝了收費台，爸爸看球賽時，他又坐在旁邊一起看，自自然然就愛上足球。</p>

<p>小五時，他參加大埔幼苗足球計劃，踢過前鋒中場。到小六、中一，他做了足球生涯最關鍵的決定：做守門員。</p>

<p>謝家榮從小都是巨人，小六已長到 1 米 63 ，中一高 1 米 69 ，中二高 1 米 78 ，中三高 1 米 83⋯⋯謝家榮具備身高優勢，反應敏捷，他當時想，如果決心做職業球員，做守門員能讓他走得遠。</p>

<p>他的成就也隨著身高一路攀升。16 歲，他透過香港車路士足球學校搭路，參加了西班牙地中海盃。隨後轉機到英國踢友誼賽，即被英甲球隊貝利看中。</p>

<p>貝利主教練和龍門教練欣賞他，更讓他隨隊到英甲正式比賽熱身。球會已給他一份學徒合約，可是待了七、八個月，英國政府仍未向他批出工作證。少年獨在異鄉，難以適應生活，決定不再等下去。「如果嗰時留喺度，成個人生都會截然不同，但決定咗返黎就無謂再諗。」</p>

<div><figure><img src="https://images.weserv.nl/?url=assets.thestandnews.com/media/photos/251825060_4775644495800314_6129144123969452454_n_3tmMnNf.jpg"><figcaption><span>謝家榮自小比別人高，站在場上如巨人。</span></figcaption></figure></div>

<p>「我自己覺得未算落泊嘅，可能有少少唔好彩⋯⋯」</p>

<p>謝家榮回港後，經歷像坐過山車起起跌跌。他 18 歲踢「青春班」夢想 FC，做正選龍門，帶領球隊衝上季中第 3 名。那年他如日方中，更被選入香港隊大軍名單，球迷都將期望押在他身上。</p>

<p>2019 年，夢想 FC 因班主撤資而散班。謝家榮在散班前已落實加盟 R&amp;F 富力，而該球會亦於&nbsp; 2020 年 10 月退出港超聯。謝家榮初嚐失業，曾向晉峰和南區自薦遭拒。等到今年 2 月，眼前只剩有欠薪傳聞的愉園，他為了繼續踢職業足球，明知有機會無糧出都照去。</p>

<p>短短 4 年，效力過 3 支球會都退出港超聯。「都估唔到自己去到呢個地步，咁頻撲搵班落，真係估唔到⋯⋯」</p>

<p>「自己都要反省少少。會叫自己唔好諗，有啲嘢唔係必然。」他說，在香港做運動員，行業的發展有局限，除了要具備實力，還要視乎彩數。</p>

<p>他直言，如今他只求一個上陣機會。未來若果不幸再失業，只剩一隊欠薪球隊可選擇，他都會搏多鋪，無錢照踢，等候一季大爆發。「有啲時候係好難捱，可能我都仲有本錢，都係 22 歲，可以任性一下，唔會咁快話放棄先。」</p>

<div><figure><img src="https://images.weserv.nl/?url=assets.thestandnews.com/media/photos/245084655_10165469623210265_6157855557359072048_n_6lKJJhP.jpg"><figcaption><span>謝家榮說，香港 U23 沒有外援，實力或比別人弱，但教練叫他們放膽，不要害怕犯錯，累積經驗成長，「唔好拘拘謹謹咁樣，一季就咁過咗。」</span></figcaption></figure></div>

<p><strong>香港 U23 - 抓緊自我救贖的機會</strong></p>

<p>大爆發的機會，或者就是今季。今年香港 U23 成立，主教練張健峰向他招手，他馬上答應，做球隊正選龍門。「唔甘心之餘，都要感恩。要慶幸自己都落到班，有隊波畀自己繼續練波，繼續比賽，繼續喺職業足球度生存。」</p>

<p>這支球隊是年輕全華班，就連主教練、教練、龍門教練、助教和體能教練等等，主要都是華人。比起前列球隊，球員身型、速度和技術都欠一段距離。開季第二場，香港 U23 就被班霸東方龍獅大炒 7 蛋。</p>

<p>被「大炒」那場，謝家榮把守門關，被攻入一球又一球，不過他想法正面，直言沒有氣餒。他說，早於球隊成軍時，已預料實力與其他球隊有差距，但他們的目標亦非爭取標青成績，而是希望大家一起成長，讓香港人覺得這班年輕人有拼勁、有希望。</p>

<p>被看低一線，反而無壓力，年輕人將士用命，打了幾場好波。對南區，半場落後 3 球，下半場謝家榮擋走多個射門，球隊更連追兩球。</p>

<p>對港會，香港 U23 上半場先輸一球，下半場狂攻追和，再於補時射入十二碼絕殺對手，謝家榮興奮得從龍門跑到前場跟隊友擁抱慶祝。</p>

<p>只要用心踢，就會有人看見。有球迷為香港 U23 狂呼「We are Hong Kong」，又唱香港隊的打氣歌，雖然只有數百人入場，卻能聽見熱烈的打氣聲。香港 U23 終於打開本季第一場勝仗，完場時，球員拖著手一字排開，走到觀眾席前答謝球迷。</p>

<p>「我諗球迷都覺得，呢隊波叫香港 U23，就係支持香港，反而個歸屬感仲大咗。」謝家榮說。</p>

<div><figure><img src="https://images.weserv.nl/?url=assets.thestandnews.com/media/photos/249434221_4775644702466960_676248694794039396_n_0ZlXQZI.jpg"><figcaption><span>香港 U23 對港會先失一球，下半場入兩球反勝，打開今季首場勝仗。</span></figcaption></figure></div>

<h2>&nbsp;</h2>

<h2><strong>曾是「南華最大發現」　羅曉聰幾許起跌望再闖高峰</strong></h2>

<p>對港會的 U23 入球功臣及最佳球員，正是擔當進攻中場的羅曉聰。</p>

<p>羅曉聰今年 26 歲，上季踢飛馬，季尾遇上傷患，一段時間未能上陣。直到賽季完結，飛馬宣佈散班，他變成失業大軍，待了足足兩個多月。</p>

<p>他每日都在想，能否繼續踢波？堅持十年的足球夢是否就此完結？「要等，驚自己冇得繼續踢，呢樣嘢係最煎熬…」當時已有數隊甲組球會跟他洽談轉會，他想過最壞情況是踢甲組。</p>

<p>兩隊港超球隊退賽後，香港職業球員協會為一群無班落的球員安排了訓練課，並由前飛馬主教練郭嘉諾執教。羅曉聰參加了球員協會訓練，郭嘉諾替他搭路，聯絡香港 U23 主教練張健峰，最終成功在港超聯落班。</p>

<p>羅曉聰是球隊「超齡」球員，他說助攻比入球更有成功感，就算在球會裡，他也是擔當輔助角色，期望能用經驗帶年輕人進步。他希望香港 U23 能夠令大家跌眼鏡，「唔係出去就輸硬」，亦對自己有一個目標：「希望自己可以，唔好再太過隱藏自己。喺球迷眼中出現返，起碼（令人）覺得，呢個人都幾好架喎。」</p>

<div><figure><img src="https://images.weserv.nl/?url=assets.thestandnews.com/media/photos/250880995_4775644505800313_6149323707206389510_n_9cZo4kG.jpg"><figcaption><span>26 歲的羅曉聽自言不是球隊的主角，但他希望用經驗，幫助球隊年輕球員成長。</span></figcaption></figure></div>

<p><strong>曾闖亞協盃驚艷球迷　今天困局中時不與我</strong></p>

<p>不少球迷們對羅曉聰的印象，是來自 2016 至 17 球季。那時候南華在亞協盃分組賽首循環三連敗，接下來羅曉聰連場助攻和入球，次循環三連勝殺入十六強。十六強對菲律賓球隊塞列斯，作客打到加時 106 分鐘，羅曉聰再次交出關鍵傳送，助球隊絕殺對手晉級。</p>

<p>曾經，羅曉聰被形容為「南華最大發現」，亞協盃表現出色，屢獲教練及足主稱讚。無奈驚艷一時，南華就因前足主撤資等原因而宣佈降班。隨後羅曉聰轉投飛馬，不少時間擔當閘位球員，表現平平。</p>

<p>他知道當年有些球迷曾對他有期望。記者問他，覺得自己這些年有達到球迷期望嗎？他雙眼放空，想了十秒。</p>

<p>「我諗我自己慢慢冇咁突出，畀人遺忘咗⋯⋯因為其實嗰幾年喺飛馬都係踢閘多，可能慢慢淡出咗球迷嘅目光？有冇達到期望⋯⋯少少囉我自己覺得。」</p>

<div><figure><img src="https://images.weserv.nl/?url=assets.thestandnews.com/media/photos/243532801_10165469622800265_7763974928916994730_n_M5TEBwS.jpg"><figcaption><span>失業時他感煎熬，但他沒有想過放棄足球，就算落腳業餘聯賽，也要踢下去「唔同其他工種，足球有年齡限制，我想喺我可以踢嘅時候繼續踢。」</span></figcaption></figure></div>

<p><strong>屋邨踢到大球場　親歷足壇陷落</strong></p>

<p>幾年前羅曉聰是位新星。他的身型不夠硬淨，不過是位多功能球員，能踢幾個位置，長傳落點準，動作亦算靈巧，用技術代替身體對抗。他說這全是在屋邨波地練出來。</p>

<p>羅曉聰小時候住馬鞍山頌安邨，樓下有兩個足球場，自 7 歲開始就去跟隊踢街波。屋邨往往是臥虎藏龍之地，羅曉聰說邨裡有 30 多位高手，令他學懂如何跟大人踢波，「其實可能技術好啲嘅時候，唔需要任何埋身，慢慢愈嚟愈好，慢慢學。」</p>

<p>他不像其他小孩，沒有自小就踢足球學校，他去踢沙田和大埔幼苗隊，純粹玩玩下，無想過踢職業。偏偏有天份，被選中去踢香港隊青年軍。但他經常缺席港隊操練，「我自己一個人過去，我去嚟做咩啫。我踢街波，甚至乎我同我成班 friend 一齊去踢仲開心！」</p>

<p>轉捩點是 13 歲那年。流浪足球隊在馬鞍山有場選拔，他為了逃避香港隊操練，就跟教練請假，說要和朋友一起參加流浪選拔。怎料真的被流浪選中，一直踢到 16 歲升上流浪成年隊。他慢慢意識到，原來自己有能力踢職業足球，不喜歡讀書的他把心一橫，全職投身球圈。</p>

<p>他 12 歲父親便離世，媽媽是巴士司機，家裡有兩位大他 6 年和 12 年的哥哥。媽媽作為家庭支柱，當然望子成龍，她覺得踢波無前途，但還是尊重兒子，沒有開聲反對。自從 16 歲，他在流浪領數千元人工，就再沒問家人拿零用錢。到 18 歲，他就被老牌球會南華看中，踢亞協盃攀上生涯高峰。後來經歷南華降班、飛馬散班，羅曉聰一跌再跌，跌出球迷目光。</p>

<div><figure><img src="https://images.weserv.nl/?url=assets.thestandnews.com/media/photos/251588910_4775644705800293_8655768469513269722_n_4nQOxy6.jpg"><figcaption><span>羅曉聰覺得自己去到樽頸位，高不成低不就，希望到外國踢球，突破自己。</span></figcaption></figure></div>

<h2><strong>香港波，仲可以點搞？</strong></h2>

<p>數年前，羅曉聰和謝家榮都沒想過自己會無班落。如今羅曉聰已習慣港超聯亂象，「係咁㗎啦」、「有晒心理準備」，當香港最具歷史的球會南華都會降班，他就覺得港超聯是「沒有不可能」。</p>

<p>南華都降班　還有甚麼不可能發生？</p>

<p>經營一支有競爭力的港超聯球隊，每年經費至少約一千萬港元。不過球會的收益甚少，除了找贊助，就要依靠門票收入。可是每張門票只值數十元至百餘元，入場人數連年下降，再經歷疫情，球隊更舉步為艱。</p>

<p>兩位香港U23 球員回顧港超聯生涯時，都不禁慨嘆今天球市難令老闆留下來。羅曉聰指足總有責任刺激球市：「老實講，老闆每年都要擲幾百萬出嚟，而係冇收益嘅時候，咁究竟有幾多個老闆可以堅持咁多年呢？」</p>

<p>謝家榮覺得，每年都有球會散班，隊數愈來愈少，部份球員無班落非戰之罪，就連上季為東方射入 19 球的辛祖都無班落。</p>

<p>長此下去，足總還能再搞多幾多隊香港 U23，去「接收」失業的球員？</p>

<blockquote>
<p>港超聯在 2014－15 年舉行首季賽事，參賽球隊有 9 隊。2015 年民政事務局提交「鳳鳳計劃」建議，提到港超聯的目標隊數是 12，而至少數目是 10 隊，開始時最多 14 隊，然後逐年檢討。</p>

<p>不過，隨著連年有球隊退賽和散班，沒有一年能夠達到目標 12 隊，最少只有 8 隊。今年一度只得 7 隊參賽，後來足總成立香港 U23 ，最終湊夠 8 隊。</p>
</blockquote>

<div><figure><img src="https://images.weserv.nl/?url=assets.thestandnews.com/media/photos/248718146_4775644419133655_5903783927336702801_n_bKxzwqG.jpg"></figure></div>

<p><strong>免稅、開賭　能否拯救球市？</strong></p>

<p>港足還有生機嗎？羅曉聰建議政府向投資港超聯球會的企業，提供免稅優惠，吸引老闆注資；而最直接有效的救市方法是馬會開放博彩，從而令更多人關注港足，吸引贊助。「開賭會有唔同收益，普遍球員人工會高咗，生活改善咗，我覺得（打假波）未必會好嚴重。監管更加嚴謹，呢個問題可以解決。」</p>

<p>香港足球代表隊於 2009 年奪得東亞運動會金牌，政府隨後公佈「鳳凰計劃」。 2015 年民政事務局提交「鳳凰計劃」的建議和目標，曾經提出港超聯的短期目標：「若在實施嚴謹規例監控下，考慮容許博彩本地足球」，不過多年都只聞樓梯響。</p>

<p>球市一片死寂，再有散班巨浪湧至，多位港超球員流落業餘聯賽，甚至連降三級踢丙組。羅曉聰說：「我覺得係香港環境令好多人要向現實低頭，呢樣嘢唔係我可以控制到。」他希望足總能做些事，去可以改變球圈風氣。</p>

<p><strong>剛開季，憂下季</strong></p>

<p>新球季才剛剛開始，謝家榮就要憂慮下一季能否落班，但擔心也無用，很多事並非自己控制得到，唯有盡力踢好每場比賽。「除非我自己有幾億、幾千萬身家投資一隊球隊，既然我控制唔到，咪做返我控制到嘅嘢。」</p>

<p>羅曉聰說無論踢甲乙丙組，他都會堅持踢下去。「因為我覺得足球，喺我人生入面好重要。我唔想呢一刻放棄，到我 4、50 歲會後悔。可以繼續踢嘅時候，繼續踢。回憶囉你可以當，起碼我呢一生人，做過啲嘢係為自己。喺香港其實好難，好多人都做唔到自己想做嘅嘢，但我有咁嘅機會，我希望可以做落去。」</p>

<div>文 / 廖俊升</div>

<div>&nbsp;</div>

<div><figure><img src="https://images.weserv.nl/?url=assets.thestandnews.com/media/photos/249534021_4775644529133644_3899222129391858363_n_aaNDSmo.jpg"><figcaption><span>經歷高山低谷，羅曉聰還在堅持，只盼留下回憶。</span></figcaption></figure></div>
