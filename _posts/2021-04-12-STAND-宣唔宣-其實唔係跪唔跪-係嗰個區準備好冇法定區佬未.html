---
layout: post
title: 宣唔宣，其實唔係跪唔跪，係嗰個區準備好冇法定區佬未？
date: 2021-04-12 11:32:44.000000000 +00:00
link: https://thestandnews.com/politics/%E5%AE%A3%E5%94%94%E5%AE%A3-%E5%85%B6%E5%AF%A6%E5%94%94%E4%BF%82%E8%B7%AA%E5%94%94%E8%B7%AA-%E4%BF%82%E5%97%B0%E5%80%8B%E5%8D%80%E6%BA%96%E5%82%99%E5%A5%BD%E5%86%87%E6%B3%95%E5%AE%9A%E5%8D%80%E4%BD%AC%E6%9C%AA/
categories: stand
tags: blog
author: 鄺頌晴
---

<img width="600" src="https://images.weserv.nl/?url=cdn.thestandnews.com/media/photos/cache/20201127-2320copy_GjCHb_600x0.png" /><br /><br /><p>有呢邊記者吹水問起我「點睇有啲人要唔宣誓去放棄 19 年嘅勝利」，我第一反應係話「選舉係服務運動，唔係掉返轉，所以宣誓與否其實係睇件事點樣 serve 場運動，單純 keep 住個位，但 facilitate 唔到運動，其實係本末倒置」，吹完水之後我響度諗，咁即係點，我即係講咗啲咩呢，我𢲷爆頭都只係諗到咁多：</p>
<p>宣誓與否唔係單純跪唔跪嘅問題，而係有一啲關於我哋點樣去理解場運動、選舉政治、社區同政府嘅關係嘅議題我哋需要梳理。</p>
<p>近呢一個月都一直 follow 區議員宣誓的民情，發現爭論都落咗晌「跪唔跪」、「為咩跪」。主要唔宣就係覺得宣誓係延遲執行 DQ，之後仲可能要追返啲開支、唔想放棄言論自由；宣就係覺得要守住僅餘嘅公權力，要繼續服務市民、為糧資、唔可以益親中派。</p>
<p>睇番 19 年，區議會選舉，或者廣義上嘅選舉政治，其實已經唔再係運動嘅目的。香港民主運動第一次突破咗「大型社會運動服務選舉」呢個 pattern，而係成功將選舉政治變成一種服務運動嘅手段。正正係因為選舉制度已經冇辦法盛載到社會上嘅能量，先會有 19 年嘅運動出現，發展出以選舉制度作為手段之一嘅策略。</p>
<p>行到今日，國安法實施、選舉改制邊篩選、社會空間前所未有嘅壓縮，法定區佬宣誓與否其實政治上係咪就係一句「跪唔跪」就可以討論呢？我覺得唔係。响我嘅認知入面，19 年區議會選舉以及選舉產生嘅「法定區佬」其實都係運動嘅工具，大家都係 ride on 場運動去達致 serve 場運動嘅目的。假設所有法定區議員都係咁嘅動機而落水嘅話，咁宣誓與否其實都係要回歸去運動本身去思考。</p>
<p>而家嘅「抗爭」和「反抗」，<a href="https://www.thestandnews.com/politics/%E7%8D%84%E4%B8%AD%E6%89%8B%E8%A8%98-%E4%BB%B2%E6%9C%89%E5%92%A9%E5%8F%AF%E4%BB%A5%E5%81%9A-%E5%B0%B1%E4%BF%82%E5%94%94%E5%A5%BD%E5%86%8D%E7%AD%89%E4%BA%BA%E8%A9%B1%E4%BD%A0%E7%9F%A5%E6%9C%89%E5%92%A9%E5%8F%AF%E4%BB%A5%E5%81%9A/" target="_blank">其中一方面係要去思考如何「逆向擴展共同體」</a>（Ho, 2021） — 如何响無辦法反映政治訴求或者做任何政治行動嘅情況下，繼續維持香港人／香港呢個共同體，去盡能力創造不確定因素乃至係改變本身。其中一個方法，就係當年我最會反白眼的「深耕細作」，點樣改變一個社區與法定機關、政府的關係。</p>
<p>改變社區同政府嘅關係，係 19 年當選法定區議員相當成功嘅地方。上個月，睇咗 VICE NEWS 一個訪問，當中講到屯門啲街坊係會自己 organise 社區活動，會重現返 80 年代香港人嗰種鄰里精神 — 你屋企無煮飯就嚟我度食啦，無洋蔥就嚟我度拎一個，而當區區議員反而係被搞手去邀請食飯嗰個。呢件事同我認知中法定區議員負責 organise 個社區，影響個社區，居民就係被影響的一群，只係負責反應。唔係當區居民，唔知中間法定區議員用咗幾多心力去令到呢件事成真，但係呢一個 model 係極度理想的。</p>
<p>當一個社區唔需要依賴政府去維繫，唔需要法定機構／權力介入，都可以「自己社區自己處理」嘅話，其實都可以係一個「逆向擴展嘅共同體」。</p>
<p>如果「改變社區同政府關係」嘅角度去睇，有啲社區可能係仍然需要法定區議員，以法定機構嘅公權力去介入某啲社區議題，例如噪音、違例泊車、非法棄置、社區支源分配等問題，或者用法定區議員嘅身份去建立同維繫個社區，最後達致改變社區同政府關係嘅目的的話，咁當區區議員需要宣誓留任去繼續經營呢件事，其實好正常。但如果有一區已經係唔需要一個法定區佬，已經進入社區互助嘅無人駕駛狀態，咁區議員响 faciliate 運動嘅層面上已經可以功成身退，「冇咩事我出番去先」咁樣。</p>
<p>呢個可以係思考要唔要宣誓嘅其中一個因素 — 响 reorganise 同政府嘅關係上呢一個社區面行到邊一步，係當區嘅人先知道嘅事。所以要每區自己去思考，到底係咪仲需要一個法定區議員去 facilitate 呢件事，需要嘅話，就要宣誓。唔需要嘅話，可能真係可以唔宣誓。</p>
<p> </p>
<p><a href="https://www.facebook.com/glacierc.kwong/posts/10158976958892777" target="_blank">作者 Facebook</a></p>
<p><relatedarticlesblock data-count="1"></relatedarticlesblock></p>
