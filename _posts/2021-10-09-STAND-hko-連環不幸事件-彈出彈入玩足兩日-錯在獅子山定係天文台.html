---
layout: post
title: "【HKO 連環不幸事件】彈出彈入玩足兩日　錯在獅子山定係天文台？"
date: 2021-10-09 14:44:51.942000000 Z
link: https://www.thestandnews.com/society/hko-%E9%80%A3%E7%92%B0%E4%B8%8D%E5%B9%B8%E4%BA%8B%E4%BB%B6%E5%BD%88%E5%87%BA%E5%BD%88%E5%85%A5%E7%8E%A9%E8%B6%B3%E5%85%A9%E6%97%A5-%E9%8C%AF%E5%9C%A8%E7%8D%85%E5%AD%90%E5%B1%B1%E5%AE%9A%E4%BF%82%E5%A4%A9%E6%96%87%E5%8F%B0
categories: stand
tags: blog
author: 轉載文章
---

<figure><img src="https://images.weserv.nl/?url=assets.thestandnews.com/media/photos/typhoon6.jpg"><figcaption><span>8 號風球無阻市民外出，不過黃色暴雨下，在街上行走有點狼狽。</span></figcaption></figure><p>文：余卓希</p>

<p><a href="https://www.facebook.com/hashtag/%E7%99%BC%E5%99%8F%E9%A2%A8?__eep__=6&amp;__cft__[0]=AZU88VFEOV40iXUxj-NqvHcFTt6qZNy6UtCYLUKmN63Enl9C5oyZpwcC2nDFJR7eY5ACnk9oIVCMnwP_VTaadtIG4UkbaPjzcgJSl_Y9V2jUUdWacKARLIvIM6yBvvGcDv3oPw_o_IBgXMlHLXE4KiE9LzFPHL4XnPN8KEOdgyibwA&amp;__tn__=*NK-y-R" role="link" tabindex="0">#發噏風</a> <a href="https://www.facebook.com/hashtag/%E6%89%93%E9%A2%A8%E5%80%8B%E9%A2%A8?__eep__=6&amp;__cft__[0]=AZU88VFEOV40iXUxj-NqvHcFTt6qZNy6UtCYLUKmN63Enl9C5oyZpwcC2nDFJR7eY5ACnk9oIVCMnwP_VTaadtIG4UkbaPjzcgJSl_Y9V2jUUdWacKARLIvIM6yBvvGcDv3oPw_o_IBgXMlHLXE4KiE9LzFPHL4XnPN8KEOdgyibwA&amp;__tn__=*NK-y-R" role="link" tabindex="0">#打風個風</a> <a href="https://www.facebook.com/hashtag/%E8%B6%85%E9%95%B7%E6%96%87%E6%85%8E%E5%85%A5?__eep__=6&amp;__cft__[0]=AZU88VFEOV40iXUxj-NqvHcFTt6qZNy6UtCYLUKmN63Enl9C5oyZpwcC2nDFJR7eY5ACnk9oIVCMnwP_VTaadtIG4UkbaPjzcgJSl_Y9V2jUUdWacKARLIvIM6yBvvGcDv3oPw_o_IBgXMlHLXE4KiE9LzFPHL4XnPN8KEOdgyibwA&amp;__tn__=*NK-y-R" role="link" tabindex="0">#超長文慎入</a></p>

<p>先講我嘅睇法，我覺得天文台今次喺發出警告上面無乜大問題嘅，但因為遭遇連環不幸事件，加上同公眾溝通表達方面有好大改善空間，先會造成今次一片怨聲載道。</p>

<p>呢兩日市民嘅不滿主要分成三方面，第一係星期五一早唔出紅、黑雨，到中午前先轉黑雨，短短一個鐘又落返做紅雨，令市民要喺大雨同廣泛地區水浸下返工返學；第二係星期五橫風橫雨嗰陣無掛八號，到星期六一早又毫無預警下上八號波；第三係落波時間一改再改，由「下午初時」到「下午至黃昏」、「黃昏前後」、「晚間」，到而家係「午夜前維持」，由以為頂多維持半日嘅「短八」，變成持續超過 16 個鐘嘅「長八」。</p>

<p><strong>遲來的紅黑雨？</strong></p>

<p>先講下星期五嘅暴雨，天文台全日錄得 329.7 毫米雨量，係香港有紀錄以嚟十月份單日落得最多雨嘅一日；計晒全年 12 個月，單日雨量亦係歷來第 8 高，而港九唔少地區雨量都超過 300 毫米，足見呢場雨嘅威力。</p>

<p>好多人都話「水浸都係黃雨，我〇」，但水浸同暴雨警告又真係唔掛勾喎。星期五場雨由凌晨就開始一直落唔停，去到朝早，已經連續落咗 7、8 個鐘，雨量一直都係維持喺每個鐘 30 毫米以上，即係黃雨程度。喺咁長時間嘅大雨下，渠道同低窪地區好可能已經去唔切水，山坡嘅泥石亦可能會鬆脫，所以有水浸、山泥傾瀉都好合理，天文台亦因此先後發出山泥傾瀉警告同新界北部水浸特別報告。</p>

<p>雨量方面，夜晚以至朝早雨勢都無太大變化，因此全晚都維持住黃雨，直至11點後雨勢先明顯增強，天文台就改發紅雨同黑雨，黑雨維持一個鐘後再改發紅雨。天文台發出警告嘅時間，基本上同雨量數字完全脗合，啲雨去到午飯時間前突然增強，午飯一完又減弱返，只可以話天文台唔好彩。實際造成嘅影響有兩個，第一係大家要冒住大雨同水浸返工返學，第二係當大家以為下晝會停市，點知黑雨喺下晝開市前取消，一切如常，令大家有啲狼狽。</p>

<p>呢場雨反映咗現有暴雨警告機制主力針對突如其來嘅大雨，但今次呢類「長命但未達紅、黑雨程度嘅大雨」帶嚟嘅水浸等問題，暴雨警告制度就唔太反映到。咁點樣處理會好啲呢？我認為可以特事特辦嘅，以往都偶然有試過黃雨，但教育局宣布中、小學停課；今次明知場雨有排落，加上強風之下感覺雨勢特別猛烈，其實天文台可以喺當日清晨同教育局傾傾，考慮畀中、小學生唔使返學，相信已經可以減輕唔少小朋友同家長嘅負擔。</p>

<p>至於中午嗰個上得快落得快嘅黑雨，其實以往都有講過，喺呢啲決定開唔開市、停唔停工嘅 cutoff 時間前半個鐘，最好唔好落波或者取消警告，因為係會令市民特別狼狽，如果拖多陣，下午停半日市，相信大家感覺會舒服啲。當然，呢個就牽涉到社會因素，令發出同取消警告嘅決定唔完全係基於「科學數據」，但警告都係畀人睇，我認為從人嘅角度出發去諗都好合理。</p>

<p><strong>突如其來的八號？</strong></p>

<p>講完雨，講返個風。前一日完全無提過八號風球，第二朝竟然喺毫無先兆下上八號，唔通真係因為天文台隸屬商經局，星期五唔上得，星期六就可以掛足全日？我好肯定今次一定唔係。一個熱帶風暴中心附近只得烈風風力，以往經驗係要進入香港 100 公里範圍，即係正面吹襲，先至會掛八號。今次獅子山喺香港 500 公里外掠過，我諗你問十個追開風嘅朋友，十個都會答你八號機會微乎其微。</p>

<p>再者，獅子山屬於季風低壓，結構同一般風暴唔一樣，佢有「外強中乾」嘅特性，即係最強嘅風力唔一定係風暴中心附近，所以離得遠啲反而有機會大風啲；加上入秋之後，華南受東北季候風影響，當風暴去到香港西南面，風暴同東北季候風會產生「共伴效應」，令香港嘅風雨更強。種種因素之下，先至令香港連續幾日都咁大風。而今次亦係歷來最遠嘅八號風球，獅子山到而家都喺香港 500 公里外。呢啲咁不平凡嘅例子，預測有偏差都可以理解嘅。</p>

<p>明明星期五天氣差咁多，點解個八號會喺星期六先掛？首先，我哋要將風同雨分返開，風球針對嘅係風力，同雨無關。星期五係大雨啲，但論風力，星期六就明顯大風過星期五喇。無可否認，大雨下感覺天氣係惡劣啲，但掛風球唔係憑感覺，而係睇實測數字嘛，睇返八個參考測風站，機場同長洲都先後錄得烈風，長洲陣風更一度達到颶風程度，證明八號風球係有需要發出，而喺星期六清晨發出亦屬合理決定。</p>

<p>唯一要挑剔嘅係，點解前一晚完全無喺報文提過有機會上八號？以天文台一向戴晒頭盔嘅性格，我諗天文台今次都係被殺個措手不及。正如頭先所講，天文台都未必諗過獅子山呢個強度、喺呢個距離，加上已經登陸海南島，都足以令香港受烈風威脅。但係咪可以做得好啲？絕對係。一來獅子山未遠離，二來風勢未開始減弱，電腦預報亦話星期六先係最大風，天文台大可以留一手，補一句「除非獅子山進一步接近，或本港風力進一步增強，否則改發八號機會不大」之類嘅頭盔，半夜要轉軚都可以轉得好睇啲吖嘛。少講係少錯，但唔講就好易令到大眾有誤解。</p>

<p><strong>落波「彈出彈入」？</strong></p>

<p>好喇，到預計落波時間，今次真係非常罕有地彈出彈入，由最初「下午初時」考慮落波，到「下午至黃昏」、「黃昏前後」、「晚間」，到而家「午夜前維持」，到底搞甚麼飛機？我估呢個同之前無預過上八號又可能有關啦，今次呢啲超遠八號係特例，烈風嘅威脅主要係來自東南面不斷掃上香港嘅強雨帶。當初諗住獅子山登陸咗會減弱，同埋會向西加速遠離，所以估計八號都唔會維持太耐，但結果獅子山無乜減弱，又幾乎無乜郁動，結果一波又一波雨帶不斷掃到香港，到夜晚風勢都未明顯減弱。</p>

<p>係，天文台今次真係好黑仔，一切都喺預算之外。但有無得做好啲呢？其實唔咁早「落閘」咪得，既然係星期六，已經無咗停課停市嘅考慮，個人認為掛風球就更加宜鬆不宜緊。香港風勢未有明顯減弱趨勢之前，唔使唔早講定幾時落波吖，大可以睇定啲再算。當然人算不如天算，獅子山生命力咁頑強係意料之外，但太早講完又要一改再改，結果就係搞到天文台自己捉蟲，不斷修改嘅資訊亦令人無所適從。</p>

<p>睇返三個問題，其實好大程度上都係天文台嘅表達唔清晰，多過發出警告方面有問題。呢兩日天文台個 FB「災情」不下於外面嘅風雨，但唔少都係鬧天文台做唔好預報，甚至話唔科學、側重商界、亂出警告之類。或者表達溝通唔係天文台一班科學主任嘅強項，但我相信佢哋比我哋都更尊重科學，否則星期五個黑雨大可以河蟹咗佢，一路紅到尾，你又點會知出得啱唔啱呢？</p>

<p>至於星期六先嚟掛八號，你諗下，一星期 7 日 24 個鐘，只得其中 5 日嘅三分之一係辦公時間，理論上無風假放機會確實係比較高喎。平心而論，近年天文台都學多咗點平衡社會同科學因素，好似有啲行得比較穩定嘅風，估計中午前後先起風，天文台都可能會清晨就出定個八號，寧願放多半日，都唔使大家中途走人咁狼狽。天文台有啲位係要改，但唔好有風假嗰陣就識笑「李氏力場」失效，到周末打風就話天文台側重商界，咁樣似乎唔太公道。</p>

<p>至於呢兩日瘋傳、天文台「答非所問」嗰單新聞呢，我都覺得佢答得唔太好，似乎未知當日場大雨搞到大家咁麻煩，但嗰日其實係政府施政報告記者會，講嘅係邁向碳中和，而記者條問題亦唔完全係針對場大雨，所以我自己覺得咁樣斷章取義話天文台「答非所問」，又似乎唔太啱。</p>

<p>最後想補充少少，近年奇形怪狀嘅風越嚟越多，好似今年咁，一個一號波兩份分又試過，以為雙旋襲港結果雙雙食白果又試過，颱風直面吹襲珠江口但香港連風力連三號風球都唔達標又試過；到今次係最遠八號，亦係歷來第四遲嘅八號風球，更係少有十月先出現全年首個八號波，呢啲都反映氣候變化係確切地發生緊。奇風之下，以往預測嘅經驗都未必再完全啱用，變相令預測難度提升。</p>

<p>至於暴雨，要預測喺香港落幾大雨，個尺度細微到同大海撈針一樣咁難，所以有時廣東沿岸落狗屎，但香港就出太陽都唔出奇。所以預測有失誤，好多時都唔係天文台亂嚟，而係現今科技真係未到呢個準確度，呢啲正正就係氣象嘅變幻莫測之處。</p>

<p>利申：非天文台打手；十號風球都要照返工；因為獅子山，今日本身方加都突然要返工。歡迎轉發同一齊討論。</p>

<p>&nbsp;</p>

<p><a href="https://www.facebook.com/yucheukhei/posts/10227023866606505">原刊自作者 facebook</a></p>
