---
layout: post
title: "【柏林圍牆】原來，柏林圍牆興建之時，已經係六十年前嘅事"
date: 2021-08-14 06:50:05.035000000 Z
link: https://www.thestandnews.com/international/%E6%9F%8F%E6%9E%97%E5%9C%8D%E7%89%86%E5%8E%9F%E4%BE%86%E6%9F%8F%E6%9E%97%E5%9C%8D%E7%89%86%E8%88%88%E5%BB%BA%E4%B9%8B%E6%99%82%E5%B7%B2%E7%B6%93%E4%BF%82%E5%85%AD%E5%8D%81%E5%B9%B4%E5%89%8D%E5%98%85%E4%BA%8B
categories: stand
tags: blog
author: 石賈墨
---

<figure><img src="https://images.weserv.nl/?url=assets.thestandnews.com/media/photos/0_PEHk1_KUn7j1Z.png"><figcaption><span>德國柏林圍牆遺址（資料圖片，來源：Wikimedia Commons）</span></figcaption></figure><p><strong>「德國朋友」</strong></p>

<p>之前寫啲抒發下感情嘅廢文，一開始引述同德國朋友傾計嘅內容，連登有人話我老作。</p>

<p>咁我都唔介意老作多幾個故事。</p>

<p><strong>“Lieber tot als rot.”</strong></p>

<p>一九年，街頭抗爭最熱烈嘅時候，有心嘅香港人幫忙聯絡，得到慕尼黑 SPD 邀請演講。</p>

<p>演講完咗之後，有一個年紀老邁嘅伯伯走過嚟，「如果要我再經歷多一次共產主義嘅入侵，我寧願死」。</p>

<p>睇佢眼神，我諗佢親身經歷過唔少嘢。</p>

<p>佢之後話，“Lieber tot als rot.”</p>

<p>第一次聽，原來用德文講 Better dead than red，一樣押韻。</p>

<p><strong>“Ich weiß, wie das aussieht.”</strong></p>

<p>我有講過呢個故仔。</p>

<p>我以前有個同事住喺東德，知道香港嘅情況之後，同我講咗好多故事。</p>

<p>佢話以前教女朋友踩電單車，喺屋企花園入面轉一個圈，啲警察見到已經唔鍾意，拉咗佢兩個返差館。好彩，最後無事出返嚟。</p>

<p>我諗佢知道我覺得好無奈，德國人唔鍾意講咩「節哀順變」嘅廢話，佢就話 “Ich weiß, wie das aussieht.”</p>

<p>佢話佢知，佢明。個 das 字，我諗係講緊「喺極權打壓之下嘅生活」。</p>

<p>講完佢嘅故事，然後等我知道佢都知道我感受，呢種 sympathie，我好鍾意。</p>

<p><strong>“Dafür haben wir auch gekämpft.”</strong></p>

<p>呢個故事我都講過，就係我嘅鄰居阿婆，見到我上咗報紙之後，特登望住我出門口，畀份剪報我。</p>

<p>佢仲話，下一次有咩嘢要出名，可以用佢嗰個，佢年紀已經好大，唔怕會出咩事。</p>

<p>東德嘅生活我估計佢又係經歷過，如果唔係佢都唔會話 “Dafür haben wir auch gekämpft.”</p>

<p>有人話，柏林圍牆倒下，係好多歷史因素交集嘅情況下，先會發生。間接講到德國人無咩份。</p>

<p>我唔知德國人有無份，有幾大份，但我好肯定，當時為自由而戰嘅德國人，絕對可以贏得我嘅尊重。</p>

<p><strong>“Niemand hat das gedacht.”</strong></p>

<p>家庭聚會，我自己唔會成日講香港嘅情況。有關香港議題嘅嘢，其實好似做嘢咁，儘量唔好帶返屋企。</p>

<p>當然，咁唔代表我屋企人無興趣知道。我外母每次見到電視臺有有關香港嘅節目，例如 ARTE 製作嘅紀錄片，次次都會話我知，叫我記得睇，自己都會睇。</p>

<p>其實之前我要寫同翻譯好多嘢，佢都有幫我手添。</p>

<p>有一次講到，佢話柏林圍牆俾人打爛幾個禮拜之前，喺西德嘅德國人，包括佢，都無諗過圍牆會有倒下嘅一日。無辦法，極權嘅身影實在太大。</p>

<p>“Niemand hat das gedacht.” 一晚嘅時間，看似牢不可破嘅銅牆鐵壁，突然瓦解。</p>

<p>好多嘢都好突然嘅。</p>

<p><strong>“Ein Stück deutscher Geschichte.”</strong></p>

<p>幾時可以煲底見？我唔清楚，但我同德國人交流嘅細碎片段話我知，只要對極權寧死不屈，只要對同路人保持憐憫，只要繼續抗爭，只要敢於想像，高牆終有一日都會倒下。</p>

<p>我第一次去柏林，就買咗一舊圍牆做紀念，上面寫住 Ein Stück deutscher Geschichte，佢係真係假我就唔，我淨係知道六十年之後，呢舊石屎承載住嘅歷史，好值得香港人去學習。</p>

<div><figure><img src="https://images.weserv.nl/?url=assets.thestandnews.com/media/photos/5686088309225669454.jpg"><figcaption><span>作者 Facebook 圖片</span></figcaption></figure></div>

<p>&nbsp;</p>

<p><a href="https://www.facebook.com/StegermattsNachhilfeService/posts/2599670090341273" target="_blank">作者 Facebook</a></p>
