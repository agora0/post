---
layout: post
title: 學習跌倒
date: 2021-10-30 08:48:24.305000000 Z
link: https://www.thestandnews.com/personal/%E5%AD%B8%E7%BF%92%E8%B7%8C%E5%80%92
categories: stand
tags: blog
author: 葉朗程
---

<figure><img src="https://images.weserv.nl/?url=assets.thestandnews.com/media/photos/06415462354612546347564.png"><figcaption><span>資料圖片，來源：Jcomp @ Freepik</span></figcaption></figure><p>校際辯論比賽是沒有可能比校際籃球比賽更受歡迎的，但因為那位師兄，每次辯論隊有賽事，叫座力前無古人。</p>

<p>師兄試過在「我們不應該吃肉」（正方）這個根本沒法子勝出的辯賽中，反哂眼地模仿牛隻被宰前的哀鳴聲（佢扮咗另一種呻吟聲），全場掌聲雷動。</p>

<p>師兄試過在「講粗口不應該被視作犯校規」（正方）這個根本沒法子勝出的辯賽中，毫不尷尬地說了一句十六個字的粗口，全場掌聲雷動。</p>

<p>師兄試過在「中學生不應該談戀愛」（反方）這個根本沒法子勝出的辯賽中，公然向對手（一家國際學校）的女隊長示愛，女隊長面都紅哂勁受落，全場掌聲雷動。</p>

<p>只要有師兄，and his name is Patrick by the way，掌聲雷動是必然的，雖然以上比賽都冇贏過。</p>

<p>跟 Patrick 師兄同屆的另一位師兄，and his name is Derek by the way，是學校的天之驕子，會考 9A（嗰屆學校冇 10A），中六仲要做埋學生會會長，之後去咗美國唔記得邊間 Ivy League。</p>

<p>Derek 師兄大學畢業之後，理所當然地進了華爾街一家百年老店，但據聞人際關係一般，最後更因為不小心違規而導致客戶嚴重損失。自此之後，Derek 沉迷了網上賭博，最壞的時候曾經一晚輸掉了一年人工。</p>

<p>說回那位最激辯論員 Patrick 師兄。</p>

<p>足足二十二年後，Patrick 師兄在家裏設宴擺壽酒，我極度榮幸被邀請。師嫂百分百入得廚房，但賓客眾多（十位），師兄為了不讓師嫂勞碌，當然安排了到會。</p>

<p>去人屋企吃到會，沒有十次都有十一次，幾巴閉的都吃到見怪不怪了，但那晚是豪到一個點 — 甬府到會 — 三千蚊一位應該走唔甩。</p>

<p>但都未算型。</p>

<p>席上有城中著名的超級富豪，他帶了好很多瓶好很靚的紅酒來賀壽，不過最搶眼還是超級富豪的女友，嘩真係靚到不𥄫不𥄫還需𥄫。</p>

<p>後來才知道 Patrick 師兄最近辭了職，出來成立自己的 fund，只是一星期時間，已經吸引了十位數字的資金，而那位城中富豪便是其中的投資者。</p>

<p>咁都未算型。</p>

<p>客廳很大，飯廳很大，我在飯廳坐的位置，剛好對著客廳。周圍佈置簡潔，除了超級無敵音響和特大 QLED 電視機之外，並沒有多餘擺設。</p>

<p>只是電視機後面的牆上，掛著一幅畫。</p>

<p>師嫂大概留意到我的視線落在那個方向，於是問：「電視機冇開，你做乜望住嗰邊？」</p>

<p>我望緊幅畫喳嘛，冇乜研究，但覺得幾靚。</p>

<p>「靚喺邊度？」師嫂也望了過去。</p>

<p>真係唔識，好似真係 feel 到畫裏面嗰個人嘅情緒咁，有啲畢加索 feel。</p>

<p>「吖屌你，」城中富豪在這個時候介入，「都唔知話你識嘢好定唔識嘢好。」</p>

<p>即係點？</p>

<p>「吖屌你，」城中富豪似乎欠缺一點語言自覺，「呢幅真係畢加索嚟㗎。」</p>

<p>被富豪連屌兩下，精神為之一振。</p>

<p>「佢以前邊識買畫啫，撞過幾次板啦，吖屌你，而家買得仲叻過我。」</p>

<p>「做乜都係咁嘅，」Patrick 師兄說，「唔冒險都可以學到嘢，但肯冒險一定學得最快。」</p>

<p>曾經有位馬拉松選手說過，父母給予一個小朋友最失敗的教育就是每當他遇到什麼難題，都要急著幫他解決。</p>

<p>別說是一個難題，就連人家問你孩子一個簡單的問題而已，你都急著要幫你的孩子回答別人，那他們怎麼有機會成長？</p>

<p>馬拉松選手曾經在高中時期的一個下午，練習的時候因為跑得太累，跌了一跤，然後可能連帶比賽所帶來的壓力，整個人崩潰了，在運動場上大哭起來。</p>

<p>選手的教練告訴了他的父母那天所發生的事，但父母晚上見到他的時候裝作若無其事，因為教練在電話裏頭說：「裝作什麼都不知道，讓他自己成長吧。」</p>

<p>冒險、失敗、挫折，在求學的時期，在成長的階段，在還輸得起的日子，就應該讓小孩子碰碰釘子。是的，踩釘好痛，但細個唔踩下，大個才來第一次感受，那是一百倍的痛楚。</p>

<p>就好像 Patrick 師兄一樣，反哂眼地呻吟，說一句十六個字的粗口，或者公然向對手示愛，可能在人生其中一個維度裏，是會被判失敗的。</p>

<p>但在另一個維度裏，要記住，對著那三位決定我們那刻失敗的辯論評判，我們要在心裏說一句。</p>

<p>吖屌你，你買得起畢加索咩？</p>

<p>&nbsp;</p>

<p>（標題為編輯所擬）</p>

<p>原刊於<a href="https://www.facebook.com/marcusyiphk/posts/4662656340459297" target="_blank">作者 Facebook</a></p>
