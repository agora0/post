---
layout: post
title: 擁不擁有
date: 2021-08-17 14:34:07.929000000 Z
link: https://www.thestandnews.com/personal/%E6%93%81%E4%B8%8D%E6%93%81%E6%9C%89
categories: stand
tags: blog
author: 葉朗程
---

<figure><img src="https://images.weserv.nl/?url=assets.thestandnews.com/media/photos/8351957351776601410.jpg"><figcaption><span>圖片來源：作者 Facebook</span></figcaption></figure><p>世上最 top 的 top sales，不但能夠劏你於無形，還可以在你最憤怒，憤怒到你本來不想再給他生意的時候，依然心甘命抵地給他再劏一次，而當佢劏完你之後，你仲會想跪喺佢面前多謝佢。</p>

<p>如此驚天地泣鬼神的銷售故事，一定要分享一下。</p>

<p>當然，除了那個 top sales 的轉數真是十分之高超之外，故事的客戶角色（即是被 sell 嗰位），當然都要有番咁上下無賴同豬兜，方可達成交易。</p>

<p>話說，我有個 friend。</p>

<p>強調，唔係我，係我個 friend。</p>

<p>很久之前，在某一個時空裏，我個 friend 開著他那部引以為傲的名貴跑車，駛入一個停車場裏面，既為泊車，也為洗車。</p>

<p>是的，是某些停車場內的外判洗車服務，即是洗十次打蠟十次就唔知收你幾多千幾多萬嗰啲。其實對於很多人來說，這等收費換來這等服務是白癡才會上檔的；洗完一陣咪又係舖塵，同埋洗還洗，唔使一定乾淨到發光先叫洗咗嘅。</p>

<p>但像我個 friend 一樣的異類偏偏認為，買架車返嚟威，梗係要威到發光先叫做威，所以這個錢，他是很樂意付的。</p>

<p>上個星期，我個朋友先至畀咗萬幾蚊去續咗個 package。</p>

<p>然後，就在這個時空裏，弔詭的事情發生了。</p>

<p>他如常把車停在洗車處附近，如常地交低車匙，如常地準備往升降機的方向離開。</p>

<p>「葉生，」洗車公司的主管叫住他，「請等等。」</p>

<p>「係？點樣？」</p>

<p>「唔好意思，」這位平時收慣葉生貼士的主管面有難色，「你個 package……冇咗。」</p>

<p>「冇咗？」葉生不解，「唔係上個星期先續咗咩？」</p>

<p>「係……但係……」主管隻手開始震，「你個車牌噚日畀人勾咗出嚟，換咗第二個車牌。」</p>

<p>這個洗車的帳戶本來有兩個登記車牌，一個是我朋友的，一個是我朋友前度的。</p>

<p>「畀人勾咗出嚟？」他激動的聲線在停車場內產生刺耳的回音，「畀邊個勾咗出嚟？」</p>

<p>「楊小姐……個朋友……」主管低著頭說。</p>

<p>楊小姐是我朋友的前度，楊小姐的朋友其實不是朋友這麼簡單，是她的現任。</p>

<p>「楊小姐個朋友勾咗我車牌出嚟，再擺咗佢自己個車牌上去？」</p>

<p>「係……」</p>

<p>「楊小姐畀佢咁做？」</p>

<p>「楊小姐冇阻止囉……」</p>

<p>「楊小姐冇阻止，咁你哋唔阻止？莫講話我做咗你哋個客咁耐，你老細仲係我朋友，我而家就打畀你老細投訴你！」</p>

<p>「葉生，我哋梗係知老細係你朋友啦，所以我哋點敢亂嚟，我哋當時即刻打畀老細，問佢應該點做，佢話……照做。」</p>

<p>「佢話照做？得！」他立刻拿起電話，把運行全身的怒火瞬間轉移到這個老闆身上。</p>

<p>電話很快接通，而對方未等我的朋友開口，他已經說：「得，我知你打嚟做乜，你唔使咁嬲，你而家喺邊，我過嚟搵你飲杯咖啡。」</p>

<p>洗車公司老闆很聰明，選了一家高檔咖啡室，因為他知道在一家高檔咖啡室內，我的朋友不敢提高聲線。</p>

<p>老闆絲絲然坐下，望著嬲爆爆的他。</p>

<p>「我見你唔係畀機會你解釋，係同你求證；如果頭先你伙計講嘅嘢係真，我一定寫衰你公司，一定。」</p>

<p>「大哥，平時你都唔會攞枝筆嚟兇人，今日做咩咁冇品，畀 Danielle 知道點算？」</p>

<p>「你仲敢提佢個名？而家你夾埋外人剃我眼眉，仲話我冇品？」</p>

<p>「我剃你眼眉？葉公子，我幫緊你喳。」</p>

<p>「我生得靚仔，唔代表我係……」</p>

<p>「唔代表你係白癡吖嘛，我知，你點會係白癡啫，就係知你唔白癡，講個故事你聽，有冇聽過『有條窮撚帶咗個仔去住大屋』嘅故事？」</p>

<blockquote>
<p>從前有條窮撚。</p>

<p>他是一位超級富豪的園丁，每天都看著超級富豪如何享受著住大屋的生活。</p>

<p>隔了一段時間，超級富豪把大屋賣掉了，由於新屋主還有一星期才搬進來，園丁決定帶他的兒子在大屋內住一個星期，希望兒子現在體會到有錢人的生活，將來便會發奮努力做個上等人。</p>

<p>園丁在大屋過了非常愉快的一個星期，以前夢寐以求的都終於能享受了。要搬走的一天，自然是依依不捨，反而他的兒子是急不及待的跑回家。</p>

<p>窮撚問個仔，你唔掛住間大屋咩？</p>

<p>「一啲都唔掛住。」</p>

<p>大屋裏面嗰啲飯碗一跌就爛，我哋屋企嗰啲碗跌極都唔爛；佢哋個泳池咁細，我平時游開個海咁大。瞓喺嗰張大床上面，我望到嘅係吊燈；瞓喺我張吊床上面，我望到嘅係星星。</p>
</blockquote>

<p>洗車老闆看著我的朋友，期待著他的反應。</p>

<p>「你想講咩？」我的朋友說。</p>

<p>「擁唔擁有唔係最重要，擁有可以唔開心，擁有唔到都可以好開心，係心態問題。」</p>

<p>「咁我而家擁有唔到，可以點樣？」</p>

<p>「雖然你擁有唔到，但有樣嘢你可以控制，就係你喺佢心目中嘅感覺：你想你喺佢心目中係一個 pok guy，定係 nice guy？」</p>

<p>「Nice guy 又點？」</p>

<p>「想做個 nice guy，好簡單，你而家即刻幫佢個 account，買多 25 次，然後我叫同事 send 個 SMS 去佢電話，同佢講，葉生驚你哋唔夠用，幫你哋加大咗個 package。」</p>

<p>我的朋友沉思良久。</p>

<p>終於說：「買多 25 次會唔會太少？」</p>

<p>係囉，都係嗰句。</p>

<p>緊握著拳頭，你什麼都捉不住；張開了雙手，你擁有的是全世界。</p>

<p>&nbsp;</p>

<p>（標題為編輯所擬）</p>

<p><a href="https://www.facebook.com/marcusyiphk/posts/4428985973826336/" target="_blank">作者 Facebook</a></p>
