---
layout: post
title: "《金氏殺機》強烈的荒謬感"
date: 2021-03-20 13:00:26.000000000 +00:00
link: https://thestandnews.com/international/%E9%87%91%E6%B0%8F%E6%AE%BA%E6%A9%9F-%E5%BC%B7%E7%83%88%E7%9A%84%E8%8D%92%E8%AC%AC%E6%84%9F/
categories: stand
tags: blog
author: Local_9up
---

<img width="600" src="https://images.weserv.nl/?url=cdn.thestandnews.com/media/photos/cache/0_jfoor_600x0.png" /><br /><br /><p>《金氏殺機》依部電影似乎喺香港無咩人留意，電影場次亦唔太多。起初對依部電影都無咩期待，以為會悶悶地，但事實上係一部難得好嘅電影，而且依部戲令我好強烈感受到現實嘅荒謬感，即使身處案件唔關事嘅香港我哋都一樣會有。</p>
<p>依套戲係紀錄電影，講嘅係轟動全球嘅金正男刺殺一案，亦即話依套電影講述嘅事情都係喺現實上實實在在發生過，唔係虛構嘅故事，而且只係兩三年前嘅案件，亦正因為咁樣，嗰種現實嘅荒謬感先至咁重。</p>
<p>當睇到電影一半，已經好明確知道案件中嘅兩位事主，即係將 VX 化學劑塗喺金正男臉上嘅兩位年青女子（分別嚟自印尼同越南），係無辜嘅。佢哋只係俾北韓政府人員利用，以為只不過係參與一個網上惡作劇製作，根本連金正男係乜水都唔知。一場以為為搞笑整蠱人嘅 show，成為佢哋自己人生中最大嘅整蠱。</p>
<p>案件中，兩位女事主各自嘅律師，都有足夠理據去說明當事人根本唔知自己參與咗暗殺案件，真正嘅兇手其實另有其人。但係，因為一件咁轟動國際嘅暗殺事件竟然可以喺馬來西亞境內、光天化日之下發生，因此馬來西亞政府必須盡快搵人為事件負責。至於法律公義對馬來西亞政府嚟講根本唔在乎，國家現實嘅需要先係佢哋會考慮嘅事。所以，即使律師有充足嘅證據都好，但出於政治原因，兩個平民只有成為馬來西亞政府嘅犧牲品，將明明係無辜嘅人判 — 絞刑，亦即係死刑。記得電影內，當記者想向法官問及關於裁決嘅爭議性時，條問題都未講完，個法官就直接講 “I don’t care , I don’t care”。「卑鄙是卑鄙者的通行證」。</p>
<p>案件審到一半，其實兩個律師都無乜可以做，即使馬來西亞嘅政府嘅理據幾薄弱都好。不過，突然之間喺無任何預兆下，代表印尼女事主嘅律師，打電話俾記者，同記者講「聽日盡量叫多啲人到法院，將會有大新聞」，然後第二日，印尼女事主就被馬來西亞政府撤控，連法官都呆一呆後先宣布當庭釋放。</p>
<p>可以釋放嘅原因並唔係因終於有公義，而又係出自政治原因。係因為印尼政府向馬來西亞政府施壓而撤控。只不過，一開始馬來西亞政府係以兩名女子受過專業訓練進行刺殺而「一同」起訴，但係依家變成一個當庭釋放，另一個則要等待之後法官嘅最後判決。佢哋兩個做出同一樣行為、面對同一件事，卻完全有唔同嘅命運。其實只要關乎到「國家利益」，所有嘢都可以唔講原則，政治嘅污糟唔一定暗底裡，亦可以若無其事咁做。Btw，代表印尼女事主嘅律師當然拎盡光環，仲喺宣判當庭釋放前嘅一晚，好似預先知道結果咁，打定電話俾記者叫人嚟，佢當日就笑到四萬咁口影哂相，律師行上埋報添。</p>
<p>去到最後，另外嘅一位女事主就同馬來西亞政府協同，承認較輕嘅使用危險工具故意實施傷害罪，馬來西亞亦撤銷咗對佢謀殺指控，坐完監就可以放返出嚟。試想像下同一案件，若果結局真係一個可以無罪釋放，另一個就判絞刑，要幾無恥先可以做得到？不過世界上，總有一啲政府真係做得出。</p>
<p style="text-align: center;"><iframe allowfullscreen="" class="responsive-video" frameborder="0" src="https://www.youtube.com/embed/PJDj-NAA8a0"></iframe></p>
<p> </p>
<p>（標題為編輯所擬）</p>
