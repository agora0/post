---
layout: post
title: 為《梅艷芳》補遺
date: 2021-11-20 05:49:35.985000000 Z
link: https://www.thestandnews.com/culture/%E7%82%BA%E6%A2%85%E8%89%B7%E8%8A%B3%E8%A3%9C%E9%81%BA
categories: stand
tags: blog
author: 讀者投稿
---

<figure><img src="https://images.weserv.nl/?url=assets.thestandnews.com/media/photos/257251248_952850875315156_2279742294400181470_n.jpg"><figcaption><span>由中島步飾演的後藤夕輝，影射日本歌手近藤真彥。（電影《梅艷芳》劇照）</span></figcaption></figure><p>【文：霸氣哥】</p>

<p><em>*** 注意，有劇透 ***</em></p>

<p>套戲唔講太多，前面好大段都係流水式回帶，變得有啲蜻蜓點水，不過睇返 60s 尾香港赤暴後準備起飛，80s 大放異彩，90s 至 00 後盛極而衰，相信比其個人傳奇更令人感慨……</p>

<p>順帶一提，又要咁講，所謂「樂壇盛世」，其實當時好多廣東歌都係改編自日文／英文歌，可以話佔七成，我哋以往只係擅長「加工業」。</p>

<p>雖然大包圍，當中仍然有缺漏，這裡只補充一下，除咗 89 同何韻詩，掌摑事件更欠了後面一大段腥風血雨（明白，因為係黑幕，涉及新／K 火併，最後兩邊各自死咗兩個大佬，賠一大筆錢先解決，阿梅的確係畀人擺上枱，當年非常轟動，但阿梅本人好似從來冇承認有「掌摑事件」，所以亦唔存在上電視解畫），不過，更想說梅艷芳贏新秀時，並不如戲中所說一鳴驚人，震撼大眾，反而深刻記得，如哥哥一樣，最初都一樣有大把人「反梅」，而且比「反張」更激烈，不外乎話佢似，甚至係「撈女／舞女」，食煙飲酒講粗口（今日當然已非常非常平常），私生活混亂，曾經有傳言話佢長年著長袖衫，係因手臂有紋身（最後不攻自破，當然今日紋身都非常平常）……更離譜係話佢同啲徒弟搞埋一齊，又墮過胎之類……當然，今日對女藝人嘅口賤亦冇乜點變。不過更佩服當年一班幕後團隊，尤其林振強，索性就將佢打造成「壞女孩」，變做「香港麥當娜」，於是體制／家長／老師／道德 L 很憎厭，港台亦禁播，但大受年輕人歡迎！</p>

<p>如果將呢部分拍多啲，其實先反映到個時代衝擊，同埋阿梅 career 對個時代嘅意義，而家只輕描淡寫。講真，點可以冇林振強嘅出現。</p>

<p>而哥哥同阿梅亦非相識於無綫（當年個「線」字係咁寫），早喺麗的時已相識，阿梅兩姊妹當時有做老臨，參演過哥哥主演嘅電視劇，好似係《甜甜廿四味》同《對對糊》（後者兩姊妹重好多戲份），今日上網都有得睇返，佢哋當時應該已相約一齊夜蒲……</p>

<p>影射近藤真彥嗰段都缺咗最重要嗰部分：中森明菜。當時近藤應該未撇明菜，其實係三角戀，阿梅知道自己原來係第三者之後先抽身。如果部戲如實拍，相信阿梅嘅心理矛盾可以更大，因為係搶咗自己偶像個男朋友……而近藤對明菜、對女人有幾 PK，後尾大家有眼睇。</p>

<p>男朋友亦欠咗後嚟嘅趙文卓。</p>

<p>不過世人都只會記得想要記得嘅歷史。算。</p>

<p>最後大家只會記得佢係表演天才、義氣仔女，但最後搵唔到「好男人」，結唔到婚，一世遺憾……完。</p>

<p>另一方面，有一啲對部戲嘅批評亦不公，例如話暗示哥哥利用阿梅友情喺《胭脂扣》加戲份，睇返關錦鵬所述，最初套戲男主角亦非哥哥，而係鄭少秋，即係花心老官嫖𡃁妹，十二少戲份亦非常少，主要集中喺現代「鬼尋人」，不過秋官冇檔期，係阿梅主動爭取要哥哥，甚至提交換條件，哥哥嚟嘉禾拍《胭脂扣》，佢去新藝城拍《開心勿語》（當然後者水平差好遠，矮仔做導演），亦的確爭取為哥哥加戲，所以套戲描述正確，係啲人錯讀為哥哥自己爭取加戲。</p>

<p>往事，並不如煙。</p>
