---
layout: post
title: "「同邊個邊個熟」"
date: 2021-10-22 13:42:32.544000000 Z
link: https://www.thestandnews.com/personal/%E5%90%8C%E9%82%8A%E5%80%8B%E9%82%8A%E5%80%8B%E7%86%9F
categories: stand
tags: blog
author: 葉朗程
---

<figure><img src="https://images.weserv.nl/?url=assets.thestandnews.com/media/photos/6347812365484751721.png"><figcaption><span>資料圖片，來源：rawpixel.com</span></figcaption></figure><p>燈光昏暗，也難掩面前兩位「朋友」的神采。「朋友」二字在開閂引號內，因為我想凸顯「朋友」二字的重要性。</p>

<p>他們兩位是誰，不是重點，就只說他們是兩位非常值得敬重的中佬吧。被兩位邀請食飯並不是一件尋常事，因為我跟他們算不上熟絡。「唔好意思，」他們其中一位說，「咁唐突約你。」</p>

<p>唐突不只因為我們並不熟絡，還是因為他們約我的原因，是關於一件對他們來說十分重要的事 — 請人。「其實呢，」另外一位說，「我哋冇乜朋友，所以要請呢個 level 嘅人，都唔知搵邊個幫手。」(註：佢哋唔係要請我。)</p>

<p>「吓？你哋冇朋友？」我有點驚訝，因為我認識他們身邊一些人，所有人都說兩位是有情有義之輩，竟然冇朋友？</p>

<p>「有嘅，全部都係小學中學朋友囉，出咗嚟做嘢之後，好少識到朋友。」</p>

<p>可能說到這裏，有些人也不覺得這個短短的故事有什麼重點。其實我想說，光是他們這句「我哋冇乜朋友」，已經是一股清泉。</p>

<p>我遇過太多，太多太多，太多太多太多，經常聲稱自己同邊個同邊個熟嘅人。</p>

<p>曾經跟某人有過這樣的對話。</p>

<p>「哦，冇，嗰排成日同 Riley 傾嘢，佢同我講佢都鍾意食 XX。」邊個 Riley？「Riley 喎，你唔識邊個 Riley 咩？」其實我淨係知道邊個 Pat Riley，即係嗰陣 NBA 熱火嗰個教練。「哦，冇乜特別，林若寧喳嘛。」</p>

<p>後來先 find out 原來佢只係見過林若寧一次。</p>

<p>又曾經跟另一位某人有過這樣的對話。</p>

<p>「係呀，嗰日先同 Richard 食飯，佢都有話佢嚟緊會同 XXX 合作，不過佢都唔係太 keen，你知 Richard 啦，成日都有大刁傾。」邊個 Richard？「Oh，sorry，我意思係 Richard Li。」</p>

<p>真的跟 Richard 打工的人跟我說，雖然 Richard 真係有機會同 XXX 合作，但其實 Richard 唔識嗰位某人，因為佢嗰晚請幾圍食飯，好多人佢自己都未見過。</p>

<p>再曾經跟另另一位某人有過這樣的對話。</p>

<p>「講開又講，我同嘉欣都幾有緣份，喺條街都撞過幾次。有次有朋友約埋一齊食飯，佢個人都幾 nice，都係有機會發展嗰類型。」嘩，邊個嘉欣？（呢下真心羨慕，好想知係林嘉欣定李嘉欣。）</p>

<p>最後佢講咗一個我未聽過嘅姓氏，所以我就沒有繼續追問下去了。</p>

<p>身處不同的社交場合，很多人總會想用九秒九的時間證明自己是非一般人，於是就搬出一些非一般的名字，希望在你心裏留下一個非一般的印象。可能因為自己的職業之故，我麻麻哋鍾意曬關係，sort of against our professional etiquette。</p>

<p>是的，出來做事，人脈很重要，但若然你珍惜這個人脈，你是不會隨便拿來「曬」的。</p>

<p>人與人之間的關係進化 — 交手、交往、交情、交心 — 能否由一個層次攀升到另一層次，依靠的是你的人品、知識、個性。</p>

<p>明明只是跟人交過手，就扮哂同人交緊心，醜唔醜？</p>

<p>真正有很多朋友的人，其實好唔鍾意宣揚自己有好多朋友。</p>

<p>&nbsp;</p>

<p>（標題為編輯所擬）</p>

<p>原刊於<a href="https://www.facebook.com/marcusyiphk/posts/4636446646413600/" target="_blank">作者 Facebook</a></p>
