---
layout: post
title: 羅致光夠膽死學人講 Job Sharing
date: 2021-03-18 08:33:46.000000000 +00:00
link: https://thestandnews.com/society/%E7%BE%85%E8%87%B4%E5%85%89%E5%A4%A0%E8%86%BD%E6%AD%BB%E5%AD%B8%E4%BA%BA%E8%AC%9B-job-sharing/
categories: stand
tags: blog
author: 蒙兆達
---

<img width="600" src="https://images.weserv.nl/?url=cdn.thestandnews.com/media/photos/cache/20210317-0420copy_J1w5N_600x0.png" /><br /><br /><p>羅致光日前出席立法會話，放無薪假等如 Job Sharing，令員工可以共享工作職位，又大讚反映市場夠靈活性，聽完真係嘔晒血！</p>
<p>他舉例話，例如本來每周 5 日工作變成返 4 日，勞資雙方互諒互讓，總好過要直接裁員 20%。聽羅致光咁講，就知打工仔喺疫症下無論點樣受苦，搞到遍體鱗傷，佢地班高官依然只係活喺自己嘅世界。</p>
<p>放無薪假，老闆話要你放就放，好多仲係無限期直至另行通知，曾幾何時有同員工承諾過，會保留幾多職位？會保住幾多收入？道理好簡單，香港一直無集體談判權法例，老闆恃住權在我手，為求自保盡可能縮減勞工開支，同你講多句都嘥氣。</p>
<p>最明顯嘅例子，咪就係國泰航空於去年十月大裁員 8500 個職位，事前工會曾多次向資方提出，以自願離職及無薪假取代裁員，但資方一於少理，單方面強行裁員之餘，仲要繼續大幅減薪。工會曾多次要求政府介入，羅致光當時置若罔聞，依家就嚟講「風涼話」。</p>
<p>最諷刺嘅係，羅致光發表完呢番偉論之後，同日喺國際新聞睇到有另一則「真.Job Sharing」嘅消息，如果佢仲有少少羞恥心，真係應該馬上「搵窿捐」。</p>
<p>西班牙政府宣佈將推行每周工作 4 日計劃，但規定僱主不得減薪，政府三年內會補貼僱主 5000 萬歐元工資成本，以鼓勵公司參與計劃。有數得計，原本返 5 天工作依家返 4 日，可創造 20% 就業機會，既可減低僱員工作壓力，亦可紓緩失業問題。</p>
<p>反觀香港，羅致光作為勞福局局長，面對持續惡化失業問題，喺政策上完全無支援、無配套，佢除咗隨口噏不斷喺工人傷口上灑鹽，仲實質有幫過我地啲乜呢？<br/>
 </p>
