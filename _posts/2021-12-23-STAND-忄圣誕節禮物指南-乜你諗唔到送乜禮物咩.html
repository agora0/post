---
layout: post
title: "《忄圣誕節禮物指南》 — 乜你諗唔到送乜禮物咩？"
date: 2021-12-23 07:51:26.571000000 Z
link: https://www.thestandnews.com/art/%E5%BF%84%E5%9C%A3%E8%AA%95%E7%AF%80%E7%A6%AE%E7%89%A9%E6%8C%87%E5%8D%97-%E4%B9%9C%E4%BD%A0%E8%AB%97%E5%94%94%E5%88%B0%E9%80%81%E4%B9%9C%E7%A6%AE%E7%89%A9%E5%92%A9
categories: stand
tags: blog
author: 林兆榮
---

<figure><img src="https://images.weserv.nl/?url=assets.thestandnews.com/media/photos/gift.png"></figure><p>喳㗎！</p>

<p>年年交換禮物都係咁，杯啊相框啊咁。跟住有班人嫌悶，開始送米送磚頭——咁只係換咗份禮物，改變唔到禮物本身「無用」嘅本質，而且又要收禮物嘅人難受，垃圾！</p>

<p>其實點解大家會諗唔到交換乜禮物？</p>

<p>因為我地被傳統禮物觀念罩住咗，咁你咪咩都諗唔到囉。</p>

<p>（注意，以下係一段Design thinking +送禮學技術文，如果無心機睇，可以直接飛去最後一段）</p>

<p>xxxx 分隔線 xxxx</p>

<p>傳統「好禮物標準」就係：<br>
1. 禮物要係一個物理上實體，而且九成九係固體。<br>
2. 呢樣物品要係對方「鍾意」，或者「好有用」。</p>

<p>問題就嚟啦——如果大家都係成年人，有用嘅嘢，咪自己買囉。你買唔起，我都買唔起㗎啦；第二，一個人鍾意咩已經唔容易估，點估到一班人鍾意咩？</p>

<p>於是乎，我地好容易會問幾個問題：<br>
1. 禮物嘅意義核心可否唔係個物件本身？可否係一個事件？<br>
2. 禮物可否唔再淨係屬於抽到嗰個人？<br>
3. 禮物最盡可以達到咩功能？</p>

<p>唔兜圈，簡單而言，不如我地做一份又快手，又平，又可以令大家哇一聲，成為呢個群體幾十年後講返都笑餐飽嘅禮物？</p>

<p>例子：</p>

<p><strong>（1）時事類</strong></p>

<p>如果你記得十幾年前有條叫<a href="https://www.youtube.com/watch?v=fd76sNnnePM">「前粉絲怒碎TWINS爛唱片」嘅影片</a>，你一定對扑唱片呢個行為唔會陌生。後來Killersoap，小柏林等等Fans 紛紛效法——有人就將「譚詠麟97回歸演唱會」LD加一個鎚仔送俾人，被幸運抽中嘅朋友即長扑爆！爽唔爽啊？</p>

<div><figure><img src="https://images.weserv.nl/?url=assets.thestandnews.com/media/photos/%E5%9C%96%E4%B8%80.jpeg"></figure></div>

<p>或者將Meme 真實化？</p>

<div><figure><img src="https://images.weserv.nl/?url=assets.thestandnews.com/media/photos/%E5%9C%962.jpeg"></figure></div>

<p><strong>（2）電影類</strong></p>

<p>如果呢個群體有共同喜好或者話題，不妨整電影道具？《回魂夜》飛行號；《國產007》攞你命3000唔難整。有心思咪試下整《一蚊雞保鏢》對不灰鞋，總之唔好整《家有囍事》個月亮就得。<br>
<br>
<strong>（3）九唔搭八類</strong></p>

<p>有人搵咗個電子念佛機，改咗裏面首歌做倒轉地球，不斷Loop 不斷Loop！差唔多啫，都係會縈繞係腦海入面嘅音樂。噓！聽講仲有Bonus Track係某大日本百貨超市主題曲，笑死唔笑死？呢啲創作上嘅轉化，其實唔難，係睇你肯唔肯做！</p>

<div><figure><img src="https://images.weserv.nl/?url=assets.thestandnews.com/media/photos/%E5%9C%963.jpeg"></figure><br>
<br>
<strong>（4）整蠱類</strong></div>

<p>常言道，一場有心思嘅整蠱就係最好嘅禮物：呢個颱風貼紙，就係俾你四圍貼喺茶餐廳、巴士、屋企、辦公室嘅電視、電腦甚至窗門。呃到人固然好笑；呃唔到，大家開心吓，期盼吓風假都唔錯！</p>

<div><figure><img src="https://images.weserv.nl/?url=assets.thestandnews.com/media/photos/%E5%9C%9641.jpeg"></figure></div>

<div><figure><img src="https://images.weserv.nl/?url=assets.thestandnews.com/media/photos/%E5%9C%9642.jpeg"></figure></div>

<div><figure><img src="https://images.weserv.nl/?url=assets.thestandnews.com/media/photos/%E5%9C%9643.jpeg"></figure></div>

<p>xxxx 分隔線 xxxx</p>

<p>以上禮物例子，大家可以去呢度睇到！如果仲未諗到今個聖誕送乜，就不妨去抄考吓：</p>

<p><strong>《忄圣誕節禮物指南》</strong></p>

<p>日期：2021年12月19日至2022年1月3日<br>
時間：周一至日 12:00-20:00<br>
地點：七份一書店@東南樓 X ArT Your Choice 藝墟（油麻地砵蘭街68號東南樓藝術酒店22樓）<br>
場地贊助：東南樓藝術酒店</p>

<p>參展人:</p>

<p>林兆榮(榮仔)<br>
Rogerger Ng<br>
薛晉寧<br>
Sampson Wong 黃宇軒<br>
設計界瓊姐<br>
Laura 李靜嫻<br>
謝俊昇<br>
solam 蘇瑋琳<br>
基仔<br>
Jims 林志恒…&nbsp;<br>
更多更多Artist將會參與！</p>
