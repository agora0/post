---
layout: post
title: 無制限OT編集団嘅日本情意結
date: 2021-05-20 12:15:49.000000000 +00:00
link: https://matters.news/@yuisum/%E7%84%A1%E5%88%B6%E9%99%90ot%E7%B7%A8%E9%9B%86%E5%9B%A3%E5%98%85%E6%97%A5%E6%9C%AC%E6%83%85%E6%84%8F%E7%B5%90-bafyreiebjnb7xfcczsgj5q753flgwpfcl6kbogwlf56a6iigukuhscli3y
categories: matters
tags: blog
author: 阿唯
---

<p>一套《ERROR自肥企画》，唔單止紅咗ERROR，亦都令負責幕後制作嘅「無制限OT編集団」一炮而紅。阿唯平時都係睇Netflix多，而家除咗晚晚開住99台等睇《自肥》，平時仲會煲返晒格仔導演(Mike導)嘅《花姐ERROR遊》等等CLS作品，完全改變晒我平時睇電視嘅習慣。</p><figure class="image"><img src="https://assets.matters.news/embed/dd0ad481-1ccc-4eb1-8f09-3d1bc98d38dc.png" data-asset-id="dd0ad481-1ccc-4eb1-8f09-3d1bc98d38dc" referrerpolicy="no-referrer"><figcaption><span></span></figcaption></figure><p>由Mike導帶領嘅無制限OT編集団，除咗會嘗試挑戰各種電視尺度外，我仲發現一個幾明顯嘅特色，就係節目嘅風格同包裝，都散發住一陣濃烈嘅日本味。你可能會覺得某啲日本元素好熟口面，但係又未必知出處，呢篇文章就同大家逐一拆解。</p><h2>．Opening嘅提供畫面</h2><p>有無留意到《花姐ERROR遊》第一季第3集開始，喺充滿日式漫畫FEEL嘅OP播完之後，多咗一句日文旁白「この番組はご覧のスポンサーの提供でお送りしました」，而畫面就會出現「提供」同埋「VIUTV、無制限OT編集団」兩個名？</p><figure class="image"><img src="https://assets.matters.news/embed/b882385e-c74a-4d6d-afff-d9eb54bc0e38.png" data-asset-id="b882385e-c74a-4d6d-afff-d9eb54bc0e38" referrerpolicy="no-referrer"><figcaption><span></span></figcaption></figure><p>呢個「提供」畫面，喺日本電視節目好常見，不過香港電視台就一定會剪走咗先播。其實果幕係用嚟介紹返個節目嘅Sponsor，唔單止真人節目，就連動畫都會有。不過日本網民好鐘意拎呢個畫面嚟惡搞，例如有時「提供」兩個漢字，會剛好遮住動畫角色或者真人隻眼，就會畀人即刻CAP圖放上網恥笑，呢個梗就叫「提供目」，仲有人試過整副「提供目」眼鏡嚟方便人Cosplay添。</p><p><a href="https://n.yam.com/Article/20121219069423" target="_blank">《提供眼鏡》電視圈大流行～無所不在提供目現象！？</a></p><figure class="image"><img src="https://assets.matters.news/embed/040ebea7-d1f6-441e-b504-103a497aade2.jpeg" data-asset-id="040ebea7-d1f6-441e-b504-103a497aade2" referrerpolicy="no-referrer"><figcaption><span></span></figcaption></figure><p>香港嘅Sponsor通常都係走「節目冠名」or「置入行銷」兩種模式，再加上《花姐ERROR遊》根本就唔覺有廣告商Sponsor，所以理論上係唔應該出現「提供畫面」。不過編集団就夾硬加插呢段落OP度，再配埋大部分觀眾都聽唔明嘅日文旁白(識日文嘅會知道發音錯晒)，成件事即刻「好日本」，同日本旅行個Theme夾到絕。</p><h2>．日語借詞 & 日文漢字</h2><p>「無制限OT編集団」裡面嘅「無制限」、「編集」兩個terms，一睇就知係日文詞彙。最特別係「団」呢個字，繁體中文並無呢隻字，亦都同簡體寫法「团」唔一樣，係日文獨有嘅漢字寫法。</p><p>呢堆睇落似懂非懂，但係文法錯晒嘅「日語借詞」，其實曾經喺00年代hit過一輪，當時嘅年青人雜誌(MILK、TEA、東touch果啲)就最鐘意喺TITLE同內文加插好多日式中文，<a href="http://hac.education/journal/article.php?code=41249" target="_blank">呢篇研究「 日語借詞」嘅論文</a>就收錄咗部分經典例子。</p><figure class="image"><img src="https://assets.matters.news/embed/3851e524-60fb-4942-b8e3-15100f2eed6b.png" data-asset-id="3851e524-60fb-4942-b8e3-15100f2eed6b" referrerpolicy="no-referrer"><figcaption><span></span></figcaption></figure><p>編集団唔單止喺自己個名度玩嘢，今次就連節目名《ERROR自肥企画》都特登用「画」呢個日文漢字。最難得電視台又肯批，官方節目表同宣傳都係照用返個「画」字，呢點同追求正字正音到走火入魔嘅cctvb有好大差別。</p><figure class="image"><img src="https://assets.matters.news/embed/bf8904e2-2f05-4a8b-9247-3081a352e3d0.png" data-asset-id="bf8904e2-2f05-4a8b-9247-3081a352e3d0" referrerpolicy="no-referrer"><figcaption><span></span></figcaption></figure><p>《無制限OT編集団の行動綱領》裡面嘅歌詞，幾乎每一句都好容易發現到日文漢字，例子有︰「我畀埋<strong>条</strong>命你好冇」、「四個畀人<strong>弾</strong>」、「拍嘢冇<strong>銭</strong>難行」、「叉<strong>鶏</strong>飯」、「奴役<strong>価</strong>」、「拍綜<strong>芸</strong>少少hea」、「面<strong>対</strong>収視的<strong>圧</strong>力」、「才華早已<strong>尽</strong>流逝」、「変了做志<strong>気</strong>BITE」。呢種用日文漢字嚟寫廣東話嘅玩法真係好罕有，加埋個EVA感十足嘅OP畫面，真係有種睇緊日本節目嘅錯覺。</p><figure class="image"><img src="https://assets.matters.news/embed/f28327cd-b8a3-4232-97dd-2ed2513b9c72.png" data-asset-id="f28327cd-b8a3-4232-97dd-2ed2513b9c72" referrerpolicy="no-referrer"><figcaption><span></span></figcaption></figure><h3>．遊．詐．詭大成功</h3><p>假如有睇開日本嘅整蠱節目，可能會覺得編集団安排嘅搞笑環節有啲熟口面。好似《花姐ERROR遊》關西篇第一集嘅雪山打座(然後花姐同Mike導吵大鑊)果幕，靈感就係來自「絕對不能笑系列」，都係參賽者面前有其他人扮鬼扮馬，睇吓邊個最忍唔到笑。而令Dee哥名震天下嘅「鳳凰不死鳥」落穴之計，喺日本嘅整蠱節目都好常見，不過可能因為之前出過事，而家已經唔興掘窿，製作組會喺錄影廠SET定機關，個Target一踩入去，就直接打開地板，等Target無防備之下直插到底。</p><figure class="embed-video"><div class="iframe-container"><iframe src="https://www.youtube.com/embed/RC7KcmqYxv0?rel=0" frameborder="0" allowfullscreen="true" sandbox="allow-scripts allow-same-origin allow-popups"></iframe></div><figcaption><span></span></figcaption></figure><p>但呢part唔係想研究整蠱方式，重點係整蠱成功之後，Mike導拎住嘅果兩塊牌。其中一塊寫住「ERROR遊．詐．詭大成功！！」，其實就係模仿日本節目好常見嘅「ドッキリ大成功」牌，通常都會由節目主持好得戚咁拎出嚟，話畀Target知「你已經中伏喇」，進一步營造搞笑效果。不過《自肥》版就再加多一塊寫住「我係柒頭皮」嘅牌，然後叫Target拎住照讀，呢個位就充滿港式嘅抵死同幽默。</p><figure class="image"><img src="https://assets.matters.news/embed/fa20e3af-6e74-4b40-889b-093fd2749270.png" data-asset-id="fa20e3af-6e74-4b40-889b-093fd2749270" referrerpolicy="no-referrer"><figcaption><span></span></figcaption></figure><figure class="image"><img src="https://assets.matters.news/embed/188c0fe5-5bab-4276-9553-f8885a08e66c.png" data-asset-id="188c0fe5-5bab-4276-9553-f8885a08e66c" referrerpolicy="no-referrer"><figcaption><span></span></figcaption></figure><h1>．拍嘢冇銭難行</h1><p>睇完《ERROR自肥企画》第11集「BTS」，或者係由《花ERROR遊》追開嘅人，都知道編集団每集拎到嘅Budget係幾咁有限啦。不過佢地並無選擇hea做，而係諗方法用最少Budget做到最好效果。以前就會話「用蔗渣價錢踢出燒鵝嘅味道」，而家當然要順應潮流講「荷蘭蕃茄変出叉鶏飯」啦。</p><p>Budget唔夠呢個情況，其實喺日本電視節目中相當常見。由於日本嘅電視業競爭太大，有好多節目(尤其是偶像綜藝類)都要深夜一兩點先有時間播，收視率可想而知都唔會高得去邊。製作組嘅分到嘅Budget有限，只能睇餸食飯，於是就諗到好多慳錢方法，例如會Book個細廠鋪綠幕，然後key個CG背景上去，一班人吹半個鐘水就收工；又或者叫班主持去行街食飯然後跟拍，美其名係幫啲舖頭做宣傳，其實就係貪唔駛錢Book場又有實景可以拍。</p><p>但如果要講到最叻將「low budget」變成賣點嘅，就一定要數福田雄一導演。唔好睇佢拍《反轉三國志》、《銀魂》電影，套套都高成本多卡士，佢嘅導演生涯之中，都拍過好多低成本到不得了嘅電視節目。最經典又多人識嘅，莫過於日劇《勇者義彥》系列，每集OP都大大隻字寫住「予算の少ない冒険活劇/Low Budget Adventure」，荒死觀眾唔知套戲預算不足。</p><figure class="image"><img src="https://assets.matters.news/embed/c913b92c-bb90-466b-820c-1d43b1af1e30.png" data-asset-id="c913b92c-bb90-466b-820c-1d43b1af1e30" referrerpolicy="no-referrer"><figcaption><span></span></figcaption></figure><p>套劇點樣低成本法？因為係改編自國民級RPG遊戲《勇者鬥惡龍》，所以點都要有啲RPG戰鬥場面。但劇組又無Budget用CG砌啲魔物出嚟，於是就用定格漫畫同埋紙紮公仔頂上。要飛咩？用魚絲吊住再打格囉。要傳說道具咩？搵啲金色油噴落隻Crocs鞋度就得啦。</p><figure class="image"><img src="https://assets.matters.news/embed/65bdef02-d202-4637-b252-8fc1e8665b6c.png" data-asset-id="65bdef02-d202-4637-b252-8fc1e8665b6c" referrerpolicy="no-referrer"><figcaption><span></span></figcaption></figure><p>雖然有咁多限制，但福田雄一好聰明，將套劇事先定位做「低Bud」無厘頭Cult片。當觀眾見到啲荒謬到極嘅穿崩慳皮位，情感上都會比較包容，甚至當成笑點去看待。佢地會想知道幕後點樣發揮創意彌補經費不足，而追睇落去。</p><p>編集団不斷強調自己啲節目無Budget，甚至喺OP歌詞度寫到明，並唔係單純賣可憐搏同情，而係好巧妙咁先降低觀眾期待，等佢地見到台前幕後嘅誠意、創意(仲有OT)會加倍感動，呢種期望管理技巧就同《勇者義彥》嘅招數好類似。</p><figure class="image"><img src="https://assets.matters.news/embed/6fb1fc7c-1497-4d9e-b1ad-6b89fabe773c.jpeg" data-asset-id="6fb1fc7c-1497-4d9e-b1ad-6b89fabe773c" referrerpolicy="no-referrer"><figcaption><span></span></figcaption></figure><p>上面寫咗咁多個Point，並唔係要指責編集団抄橋。剛好相反，我睇得出佢地係出於玩嘢、自我滿足同致敬，先刻意放咁多日本元素落去啲節目度。而且編集団好明顯係有消化過，再以本地化方式呈現，唔係好似隔離台咁全盤照抄，然後就話「天下文章一大抄」、「我地有食環署洗街車日劇無」呢啲無恥理由去為自己開脫。</p><figure class="image"><img src="https://assets.matters.news/embed/8ef87978-badb-4e1f-a0ed-9ce88ac8aa78.png" data-asset-id="8ef87978-badb-4e1f-a0ed-9ce88ac8aa78" referrerpolicy="no-referrer"><figcaption><span></span></figcaption></figure><p>例如《自肥》嘅EVA二創短劇、致敬OP同埋《Driver’s High》暴走族，一出就令我地呢班90年代宅仔濕晒(係感動到喊啊)，但無睇過《EVA》或者《GTO》動畫嘅觀眾，一樣會覺得裡面嘅原創本地Gag抵死過癮。自肥好易變成自High，搞到觀眾黑人問號，但係編集団嘅作品暫時都平衡得好好，小部分知出處嘅會拍爛手掌，大部分唔知嘅一樣覺得好笑，呢種手法先高招。</p><p>《ERROR自肥企画》就快播完，相信大家都好期待呢個「ERROR X 無制限OT編集団」嘅組合會再添食，但我都期望電視台可以加吓Budget，咁編集団先可以試到更多新嘢，同埋OT之餘有得加人工就最好啦。</p><p><br></p>
