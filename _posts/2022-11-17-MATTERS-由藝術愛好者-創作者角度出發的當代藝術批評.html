---
layout: post
title: 由藝術愛好者/創作者角度出發的當代藝術批評
date: 2022-11-17 00:50:54.000000000 +00:00
link: https://matters.news/@VXNlcjo4MTk2NQ/%E7%94%B1%E8%97%9D%E8%A1%93%E6%84%9B%E5%A5%BD%E8%80%85-%E5%89%B5%E4%BD%9C%E8%80%85%E8%A7%92%E5%BA%A6%E5%87%BA%E7%99%BC%E7%9A%84%E7%95%B6%E4%BB%A3%E8%97%9D%E8%A1%93%E6%89%B9%E8%A9%95-bafyreigq3o4hsx6jfflw4tximovnc2f7ivgeq6mdfo6543gzd7tfe3ksiu
categories: matters
tags: blog
author: 無色炎
---

<p>以下思考圍繞視覺藝術、純藝術，而唔係關於建築、詩詞歌賦、戲劇嗰啲</p><p>對當代藝術抱有的種種疑問使我諗到問題的根源，或其實只是探討問題的方向其實係咪在於藝術以外的領域，例如哲學和心理學。但戴返頭盔先，一嚟我唔係呢啲方面嘅專家，我只係一個鍾意思考同有時會睇下書嘅人，哲學書好難睇所以我只係睇過少少，主要認知來源都係中大通識堂同上網睇人點講（例如荼毒室），或者喺其他類別嘅書入面提起過，例如《時間的秩序》有講啲時間哲學，Ecco Homo睇咗少少但本書而家喺人哋屋企，同埋佢係「自傳」，最近先開始借啲藝術哲學嘅書嚟睇。</p><p>咁樣引申正去下一個問題，點解要從外部介入？主觀咁諗，從個人意見、經驗咁講，只可以話我覺得係因為現代藝術已經令「藝術」in general變成一樣同我哋原先理解嘅好唔同嘅嘢，唔知可唔可以話完全唔同，傳統保留落嚟嘅技術、實物、紀錄令我哋仲有個ground去質疑呢一兩個世紀藝術嘅轉變。但藝術已經空泛到乜都係藝術之後，我最關心嘅問題似乎係藝術有咩價值？多過藝術係乜少少，但藝術定義都好重要，可能係教育意義上嘅重要，因為學校基本上冇乜分傳統藝術同當代藝術，只係分藝術嘅型式然後入面再細分，或者呢個可能係我而家讀緊呢科、呢間學校嘅問題，或者係當下藝術學院嘅一個普遍現象。因為真係有人做conceptual art喎，寫咗啲instruction咁嘅嘢同埋用啲冇乜花心思嘅方式印啲顯示唔到佢quality嘅surreal相/poster出嚟，我完全唔識去評價佢做緊嘅嘢喎，因為我係好傳統㗎喎，我幾乎唔覺得conceptual art係art，覺得係只係受到社會影響，出自於我藝術嘅本能我唔識本能地欣賞conceptual art，可能我欣賞個行動或動機，但唔認為佢係藝術。所以我都嘗試睇一啲藝術哲學嘅書，睇下啲人（例如Kant）點諗藝術嘅起源，人點理解藝術同美感，點樣係美，藝術價值係乜之類。</p><h3>「藝術只不過係過程、激發思考嘅途徑」嘅問題、失去/沒有本質的東西？</h3><p>Suppose一個學問係有啲友提出問題然後用邏輯、實驗等唔同方式去揾答案，呢件事可以花好長時間，關係到好多人去問關於同一個問題嘅唔同面向之類，並且得到嘅結果係用嚟話畀自己同將來抱有相同疑問嘅人做答案/參考。如果當代藝術，已經變成著藝術係一個過程（我有啲同學認同，我唔否定我覺得藝術可能係過程，但我諗所謂過程係有唔同定義，例如係乜嘢嘢嘅過程，目的地係乜嘢），咁當代藝術係點justify自己，作為藝術而唔係另一樣嘢，或者學校點解唔首先分開當代同傳統（雖然佢哋唔一定係對立，但而家係有啲亂）。雖然對於「如果唔係藝術又係乜」呢個問題未有答案、但唔代表人類唔可以建立新嘅concept將啲古靈精怪嘢塞落去。</p><p>所以有個位嘅邏輯我都仲梳理緊就係一樣嘢可唔可以用嚟反對自己，即係A可唔可以係A嘅反例？反對者？挑戰者？好似John Berger定邊個講過（未揾得返）挑戰傳統嘅嘢入咗美術博物館之後就變成佢所反對嘅嘢。所以挑戰傳統藝術嘅藝術已經入晒博物館，變成另一種傳統，但佢哋本身存在嘅意義只係為咗挑戰藝術呢個概念，或某藝術形式嘅話，即係佢本質係挑戰嘅話，而家已經挑戰完咗，咁佢存在嘅意義已成歷史，再做啲同佢本質+方式一樣嘅嘢，好似都冇意義，咁新嘅方向係咩呢？明顯係科技。但唔係個個都想走科技路線㗎嘛？好難可以否定傳統嘅傳統藝術㗎嘛？點解做conceptual art嘅人仲有一絲立足之地，都係令我好奇嘅地方。因為if and only if? 藝術變成只係為咗推敲/思考，但呢個只係推敲/思考嘅方式嘅唔係藝術本身，而且用莫名其妙嘅視覺藝術嘅方式，比起用戲劇、文學等有時間、敍述性嘅方式，顯得好冇效同唔清晰，並唔可以成立為一種學問，所以我越嚟越唔知當代藝術嘅價值係乜，或者唔明藝術學校老師諗乜。所以藝術係唔可以冇功能以外嘅嘢，即係一啲本質。好似有啲遍離，用返之前另一種講法如果藝術係決定於藝術世界嘅話，我就更加唔明點解差嘅藝術仍然受到接納同肯定。</p><h3>藝術有一種出於內在價值嘅追尋？</h3><p>當然點定義靚係一個問題，但物理主義啲咁睇件事，靚係應該有啲科學根據，例如構圖、顏色等傳統視覺藝術着重嘅嘢。而我反對學校跟隨現代、後現代嗰一套嘅原因可能係在於我覺得美係一種好嘅價值，而追尋美係一種對於好嘅價值嘅追求。因為藝術（創作同欣賞）體現到一啲美好價值（嘅追求），而藝術先有佢本身嘅價值同意義，並值得人花心思時間精力甚至窮盡一生心血喺藝術上面。</p><p>而你上世紀開始違反人體、大腦/心靈經驗去挑戰點定義美，恭喜，而家視覺上嘅醜都係一樣視覺上嘅美，但視覺上嘅美就唔會永遠唔會係視覺上嘅醜，係冇全盤推翻到。所以fake/ready made/performance art/ relational art之類仍然有機會係真藝術，但要視乎點execute，而唔係點用語言justify。</p><p>而打破咗舊嘅價值之後，唔覺有建立到新嘅價值，至少「大敍事終結」後，藝術變咗一樣融入社會嘅嘢去問啲當下嘅問題嘅時候，佢本身都冇咗自己追尋嘅價值，因為佢追尋嘅佢以外嘅價值，例如平等、自由呢啲，冇藝術品仍然成立嘅嘢。藝術成為咗空殼。</p><p>所以對於我嚟講個問可能係，點解我哋當代所「信奉」嘅藝術，仲容許顯示唔出有藝術上價值/意義追尋嘅嘢成為藝術品？</p><p>由於冇受過極嚴格嘅哲學訓練，以上邏輯都未必清晰甚至有矛盾，歡迎提出意思/指正。</p><p>P.S. 仲未對當代藝術厭倦嘅人應該會鍾意藝術學校mindset，厭倦嘅可能會好似我咁不停批評同揾料批評。😂 老實講學校應該要ban咗啲可能係所謂avant-garde嘅產品🤣🤪因為老實講，今時今日有咩老土得過「前衞」？</p>
