---
layout: post
title: 德國廚房設計心得
date: 2021-07-19 10:25:43.309000000 Z
link: https://www.thestandnews.com/personal/%E5%BE%B7%E5%9C%8B%E5%BB%9A%E6%88%BF%E8%A8%AD%E8%A8%88%E5%BF%83%E5%BE%97
categories: stand
tags: blog
author: 石賈墨
---

<p><strong>趟門</strong>&nbsp;</p>

<p>大家可以考慮用趟門作為廚房門，既可以節省空間，又可以阻擋油煙氣味。開放式廚房雖然開揚，可以連接飯廳廚房面積，但係如果唔係淨係食麪包沙律過世的話，都係有門設計比較好。</p>

<p><strong>當建造價錢以米作計算…</strong></p>

<p>德國人通常會搵 Küchenstudio 幫手設計廚房。當時我請嘅 Küchenstudio 係用 Laufmeter（用腳步計算出廚房面積，用米嚟做單位）嚟計我廚房嘅建造價錢，包括特別嘅櫃或者設計都係以米計。即無論設計和建造是簡單或複雜，價錢都係一樣，咁設計上梗係諗盡啲啦。&nbsp;&nbsp;</p>

<p>如果大家係諗住設計自己物業嘅廚房，而又鍾意煮嘢食，咁就應該揼本投資同打造個廚房啦。&nbsp;</p>

<p><strong>櫃面要啞面</strong>&nbsp;</p>

<p>櫃面如果係「令」面（德文：Hochglanz）的話，好容易留低手指印、油漬或者污糟嘢。如果用啞面，摸落去的質感好啲，又可以少啲手指印等問題。總之，最好揀個容易打理，唔容易見到手指印嘅物料做櫃面。&nbsp;</p>

<p><strong>凹入嘅手把</strong>&nbsp;</p>

<p>手把（Grip）的話，不妨考慮用一個凹入去嘅設計加上一個金屬框做手把。提升視覺效果之餘，又唔會有個手把突出嚟，驚行過會「逛」到衫褲。&nbsp;</p>

<p><strong>旋轉式櫃架</strong>&nbsp;</p>

<p>可旋轉式櫃架（德文：Apothekerschrank）可以放到好多嘢，而且可以向左轉或向右轉 90 度，令到啲嘢無論放喺前面定後面都好容易拎到出嚟，用盡櫃架內的空間。&nbsp;</p>

<p><strong>雪櫃同冰格</strong>&nbsp;</p>

<p>如果要買雪櫃同冰格，唔怕買個大啲嘅。買雪櫃，可以考慮一下 Miele 呢個牌子。雖然價錢係好貴，不過做廚嘅朋友同佢嘅同行人士都一致認為 Miele 的故障率係最低嘅，係眾多牌子中嘅不二之選。&nbsp;</p>

<p><strong>焗爐嘅設計</strong>&nbsp;</p>

<p>至於焗爐嘅設計，大家可以將焗爐放喺較高嘅位置，並將焗爐的門設計成打開之後可以收入去焗爐下面。咁放嘢入焗爐同埋拎嘢出焗爐就會變得好方便啦。&nbsp;</p>

<p><strong>洗碗碟機</strong>&nbsp;</p>

<p>洗碗碟機係德國人廚房的標準設備。洗碗碟機最緊要夠大；入面嘅間隔可以自由分配。&nbsp;</p>

<p>如果你買 Miele 嘅洗碗碟機的話，我建議可以加少少錢幫個洗碗碟機裝上一個叫做 AutoOpen 嘅功能。有咗呢個功能，部機洗完啲碗碟之後，會自動打開一道小門縫，機入面嘅水蒸氣就可以放出嚟，咁啲碗碟就會保持乾爽。&nbsp;</p>

<p><strong>善用廚櫃的死角</strong>&nbsp;</p>

<p>大家可以考慮下喺廚櫃角落放啲唔常用嘅煮食工具，同埋用一個可以摺疊嘅趟門作為櫃門，方便拎嘢出嚟。至於工作枱下面嘅角落可以利用一個腎型嘅櫃架嚟儲物。&nbsp;</p>

<p><strong>窄身趟櫃</strong>&nbsp;</p>

<p>當大家設計廚房嘅時候，可以預留返少少位造一個窄身細細哋嘅趟櫃，用嚟掛吓毛巾﹑放洗潔精等等。&nbsp;</p>

<p>&nbsp;<strong>鋅盤</strong>&nbsp;</p>

<p>設計鋅盤時，記得一定要儘量令到個高度同工作檯完全水平（德文：Bündig），避免有條凸起嘅邊，條邊好容易邋遢，亦都唔方便清理。&nbsp;</p>

<p>物料方面可以考慮採用塑膠嚟造鋅盤。塑膠唔單止唔易爛、唔易整花、唔驚會留低水漬﹑仲好易打理。&nbsp;</p>

<p><strong>工作檯</strong>&nbsp;</p>

<p>設計工作檯嘅時候，如果想可以喺張檯上面直接切嘢、將啱啱煮好食物而又熱辣辣嘅煲直接放喺張檯上面都冇問題嘅話，我提議大家可以用石或者石英等物料嚟做工作檯面。&nbsp;</p>

<p><strong>廚房燈光</strong>&nbsp;</p>

<p>至於廚房嘅燈光，最緊要夠光猛。記得要揀支好光猛、光線又可以平均散發喺廚房內嘅燈，咁煮嘢食時就乜都可以睇得一清二楚。如果可以嘅話，不妨都將廚房嘅窗整大啲﹑闊啲，咁採光都好啲。&nbsp;</p>

<p><strong>電磁爐（Induktionsherd）</strong>&nbsp;</p>

<p>電磁爐（Induktionsherd）的性價比係眾多種爐具入面最好嘅，煮食又快、易清潔打理。同樣，設計電磁爐嘅時候，記得都要儘量令到爐個高度同工作檯完全水平。&nbsp;</p>

<p><strong>抽油煙機</strong>&nbsp;</p>

<p>由於當時搵唔到位放抽油煙機，我特意揀咗 Ｍiele 的電磁爐，因為 Ｍiele 電磁爐設有內置抽油煙機。煮嘢食嘅時候，油煙會被抽到中間，經過活性炭過濾再由地面嘅排氣口排出。&nbsp;</p>

<p><strong>工作檯後面塊板的物料</strong>&nbsp;</p>

<p>工作檯後面塊板係一塊組合板，表面就鋪咗一層金屬物料。就算有油彈到落去都好易清理，保持整潔。&nbsp;</p>

<p><strong>工作檯下的組合櫃</strong>&nbsp;</p>

<p>我用咗鐵軌（Rail）嘅設計嚟代替之前嘅金屬框手把，要打開櫃桶就直接拉塊櫃桶板就得。避免使用凸出嚟嘅手把，而成個櫃面一致又好睇。&nbsp;</p>

<p><strong>工作檯上面的櫃</strong>&nbsp;</p>

<p>我為這個櫃設計咗一度上下升降嘅櫃門，咁就可以避免左右開門所導致嘅麻煩，例如開咗櫃門之後會頂住咗自己。&nbsp;</p>

<p><strong>廚房裏的餐桌</strong>&nbsp;</p>

<p>如果大家屋企廚房夠大，可以考慮放張細細地嘅食飯檯喺廚房。有時煮完飯又唔想出廳食的話，可以喺廚房一家人一齊食早餐，飲杯咖啡，坐吓。&nbsp;</p>

<p><strong>廚房裏的雜物房</strong>&nbsp;</p>

<p>如果廚房唔係好多空間，或者想廚房望落乾淨企理，不妨考慮間一間雜物房（Nebenraum），將唔常用嘅嘢放入去，例如微波爐、水果等等，到用嗰時先入 Nebenraum 攞。&nbsp;</p>

<p><strong>廚房直達花園</strong>&nbsp;</p>

<p>可以設計一度門由廚房直通花園，咁就方便煮食時到花園直接採摘新鮮食材。喺花園我用咗 Hochbeet（英文：Raised bed）嚟種嘢，呢個方法可以避免害蟲侵食植物。Hochbeet 隔籬有個堆肥，平時會將廚餘放入去，等佢分解咗之後變成肥沃嘅泥土就可以將佢放返入 Hochbeet 當泥土用。&nbsp;</p>

<p>唔知呢條片有冇畀到大家一啲設計廚房嘅靈感？如果大家鍾意呢條片，請按 Like。如果仲想知多啲我屋企嘅其他設計，歡迎大家喺下面留言!&nbsp;</p>

<p>廚房設計嘅美學係由我老婆話事，技術方面就係我做主導。記得同 Küchenstudio 溝通之前一定要識啲相關字眼，咁就可以同 Küchenstudio 傾嘅時候得心應手啲啦!&nbsp;</p>

<p>&nbsp;</p>

<p><strong>延伸閱讀：</strong>&nbsp;&nbsp;<br>
<a href="https://www.stegermatt.de/blog-dec-new-year/" target="_blank">【德國生活分享】十二月過年</a>&nbsp;&nbsp;<br>
<a href="https://www.stegermatt.de/blog-driving-in-germany/" target="_blank">【德國生活貼士】香港人喺德國揸車，有咩嘢要留意？&nbsp;</a><br>
<a href="https://www.stegermatt.de/blog-migration-consulting/" target="_blank">【移民諮詢】想移民？諗清楚先！石賈墨德國移民諮詢服務</a></p>

<p><a href="https://www.stegermatt.de/blog-kitchen/" target="_top">作者網誌</a></p>
