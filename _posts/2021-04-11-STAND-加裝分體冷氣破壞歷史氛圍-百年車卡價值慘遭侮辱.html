---
layout: post
title: 加裝分體冷氣破壞歷史氛圍　百年車卡價值慘遭侮辱
date: 2021-04-11 10:41:11.000000000 +00:00
link: https://thestandnews.com/society/%E5%8A%A0%E8%A3%9D%E5%88%86%E9%AB%94%E5%86%B7%E6%B0%A3%E7%A0%B4%E5%A3%9E%E6%AD%B7%E5%8F%B2%E6%B0%9B%E5%9C%8D-%E7%99%BE%E5%B9%B4%E8%BB%8A%E5%8D%A1%E5%83%B9%E5%80%BC%E6%85%98%E9%81%AD%E4%BE%AE%E8%BE%B1/
categories: stand
tags: blog
author: 轉載文章
---

<img width="600" src="https://images.weserv.nl/?url=cdn.thestandnews.com/media/photos/cache/20210411-08_oTpO8_600x0.png" /><br /><br /><p>【文：大埔交通 Transport in Tai Po】</p>
<p>仲記唔記得上年 5 月一架百年歷史火車卡 313 號大鑼大鼓運入鐵路博物館嘅情境？康文署耗費 600 萬港元同一年光陰，令閒置荒野多年嘅車卡回復昔日光彩，被譽為「香港史上最大型陸路文物運送項目」。車卡到達博物館後，受「執漏工程」同武肺疫情雙重影響，一直都未有開放車廂，直到 4 月 2 日博物館重開之後，終於能夠登上 313 火車卡參觀喇！</p>
<p>然而一登上車廂，會發現⋯⋯點解咁涼爽嘅？原來呢卡今年踏入 100 歲嘅火車卡，車內居然加裝咗一排分體式冷氣機，同時發現所有車窗都加裝咗現代化嘅掛簾，天花板原本嘅風扇位就變成喇叭（但估計原有風扇早在茶果嶺時期已拆去）。最離譜嘅係，車頭位置更因為需要加裝電視櫃，強行將幾行座椅拆走，一架百年歷史火車卡，就變成冷氣充足嘅「放映廳」。</p>
<p>或者你可能覺得，歷史文物活化，少不免會加設現代化嘅設施，正所謂「與時並進」，但其實並唔係所有物品都適合現代化，並且需要保留一定的原汁原味，先可以從歷史物品中去學習。如果要加設一些現代設施，相信亦有更妥當而不損文物原真性（authenticity）的做法。康文署一方面對外宣傳 313 車卡嘅復修過程點樣一絲不苟，另一方面又唔尊重復修團隊嘅心血，實在不禁令人搖頭嘆息。事實上，保育 313 號車卡屬於「更新香港鐵路博物館的常設展覽」撥款嘅其中一環，旨在提供「更豐富嘅體驗，令詮釋展品的方法與時並進，妥善保存香港的文化遺產」，但 313 落得如此下場，恕我哋並唔認同呢筆公帑係用得其所。</p>
<p>短短 15 分鐘時間逗留，埔交嘅小編觀察到參觀人士嘅反應：有唔止一對家長帶同子女登上火車時，向子女講解「以前嘅火車係唔應該有冷氣嘅」，甚至嚟影打卡相嘅人，都要絞盡腦汁諗點樣防止嗰排冷氣機入鏡。即使唔係鐵路迷或者歷史研究者，都感覺到館方咁做有咩問題，可想而知歷史物品保留原真性係何其重要。</p>
<p>大埔交通聯同 <a href="https://www.facebook.com/RDG.hk/?__cft__[0]=AZVXqaoq96rsL2d2h2nX9YL3bBTq6gQqhvc_42BZ24GE6uwanZ11oV1eOjZ44nFefqm2s5I3a7a_jGv3tBY5gro27U-f9_BAsfUU4tYoCM5YFaUVglUfXqg8eSM_34kA98Q_d1VDvBZ59pxsfUpdNzcFClaesSrE7JNkPCcHqBctIg&amp;__tn__=kK-y-R" target="_blank">香港鐵路發展研究組 HKRDG</a> 、 <a href="https://www.facebook.com/train.not.arriving/?__cft__[0]=AZVXqaoq96rsL2d2h2nX9YL3bBTq6gQqhvc_42BZ24GE6uwanZ11oV1eOjZ44nFefqm2s5I3a7a_jGv3tBY5gro27U-f9_BAsfUU4tYoCM5YFaUVglUfXqg8eSM_34kA98Q_d1VDvBZ59pxsfUpdNzcFClaesSrE7JNkPCcHqBctIg&amp;__tn__=kK-y-R" target="_blank">火車未到站 Train Not Arriving </a>及 <a href="https://www.facebook.com/alternativehk/?__cft__[0]=AZVXqaoq96rsL2d2h2nX9YL3bBTq6gQqhvc_42BZ24GE6uwanZ11oV1eOjZ44nFefqm2s5I3a7a_jGv3tBY5gro27U-f9_BAsfUU4tYoCM5YFaUVglUfXqg8eSM_34kA98Q_d1VDvBZ59pxsfUpdNzcFClaesSrE7JNkPCcHqBctIg&amp;__tn__=kK-y-R" target="_blank">滄海遺珠 Alternative HK </a>一眾長期推動香港鐵路歷史傳承與文物保育嘅專頁同組織，對於康文署喺 313 號歷史車卡上加裝現代化設施一事表達深切關注。縱使我哋理解館方因空間長期不足，需要善用歷史車廂作唔同嘅用途，可能需要因此加裝現代化設施，但一切加裝嘅行為都應該符合文物保育嘅「最小干預原則」，確保唔會令文物失真。</p>
<p>現時 313 車卡嘅境況實在令人失望，我哋希望館方盡快恢復車廂原貌，如果有需要利用歷史車卡設置放映室等設施，亦應另覓更配合百年車卡文物價值嘅手法同設備。鐵路博物館空間不足長期為人詬病，長遠而言，香港更應設立能彰顯香港交通運輸發展史獨特地位嘅全新博物館，妥善收納交通文物同古典車輛。</p>
<p><housenewsphoto data-photo-id="245492"></housenewsphoto></p>
<p><housenewsphoto data-photo-id="245493"></housenewsphoto></p>
<p><housenewsphoto data-photo-id="245494"></housenewsphoto></p>
<p><housenewsphoto data-photo-id="245495"></housenewsphoto></p>
<p><br/>
#大埔墟 #九廣鐵路 #KCR313 #香港鐵路博物館 #鐵博 #港式保育 #假保育 #究竟棄置曠野20年侮辱啲定當佢係貨櫃屋侮辱啲 (AdminEH)</p>
<p>原刊於<a href="https://www.facebook.com/TransTP/posts/1833246356830184?__cft__[0]=AZVXqaoq96rsL2d2h2nX9YL3bBTq6gQqhvc_42BZ24GE6uwanZ11oV1eOjZ44nFefqm2s5I3a7a_jGv3tBY5gro27U-f9_BAsfUU4tYoCM5YFaUVglUfXqg8eSM_34kA98Q_d1VDvBZ59pxsfUpdNzcFClaesSrE7JNkPCcHqBctIg&amp;__tn__=%2CO%2CP-y-R" target="_blank">大埔交通 Transport in Tai Po facebook 專頁</a></p>
