---
layout: post
title: 地產商「投資失敗」都有安慰獎收？
date: 2021-05-19 10:06:20.000000000 +00:00
link: https://thestandnews.com/society/%E5%9C%B0%E7%94%A2%E5%95%86-%E6%8A%95%E8%B3%87%E5%A4%B1%E6%95%97-%E9%83%BD%E6%9C%89%E5%AE%89%E6%85%B0%E7%8D%8E%E6%94%B6/
categories: stand
tags: blog
author: 本土研究社
---

<img width="600" src="https://images.weserv.nl/?url=cdn.thestandnews.com/media/photos/cache/184825255_V2o8e_600x0.jpg" /><br /><br /><p><a href="https://www.thestandnews.com/society/%E6%94%BF%E5%BA%9C%E6%94%B6%E5%9B%9E%E5%85%83%E6%9C%97%E7%B2%89%E5%B6%BA-3-%E5%B9%85%E7%A7%81%E5%9C%B0-%E9%83%A8%E4%BB%BD%E7%94%B1-%E9%84%A7%E7%B6%AD%E6%96%B0%E5%A0%82-%E6%8C%81%E6%9C%89-%E6%88%90%E5%93%A1%E5%8C%85%E6%8B%AC-721-%E8%A2%AB%E6%8D%95%E4%BA%BA/" target="_blank">上星期四政府宣布從新鴻基及新世界等手中收回三塊新界地</a>，包括元朗 YOHO Midtown 旁核心地段，興建公共房屋。</p>
<p>睇落好似政府重手出擊「打地主」（連 YOHO MidTown 旁黃金地段都收！），「重創」地產商發展大計，起公屋拯救水深火熱嘅基層市民？事情當然冇咁簡單。</p>
<p>呢三塊地，其實已經係政府兩年前表示會收嘅十塊地當中嘅三塊，並唔係新嘢。但現在不單止係拖延咗兩年，仲要得返一半都無。林鄭當時高調喺施政報告公佈計劃時嘅「全力以赴」增加公屋供應嘅精神，已經燃燒殆盡。</p>
<p>更加嚴重嘅係，《南華早報》剛剛揭發，原來呢三塊地似乎係地產商眼中發展唔到嘅「豬頭骨」地，對於地產商「可有可無」，政府主動收地仲可以幫手收拾殘局。</p>
<p><strong>發展商收唔到「祖堂地」始「同意」政府收地</strong></p>
<p>《南華早報》引述新鴻基發言人【註 2】，承認原來位於 YOHO Town 旁、5,400 平方米嘅地段之所以丟空多年，係因為當中夾雜「祖堂地」。「祖堂地」出售門檻高，似乎新鴻基無法收購餘下地段發展，而手持地段亦不足以發展私樓，結果土地丟空多年。所以對於地產商來講，呢啲土地已經係冇價值嘅「豬頭骨」，直接啲講就係投資失敗。政府現在出手收購土地，仲可以獲 $2,000 萬收地賠償（公帑支付），好過渣都無，猶如安慰獎。</p>
<p><strong>另有三塊土地因地主提出發展申請放棄收地</strong></p>
<p>值得注意嘅係，輿論集中喺被收嘅嗰三塊地，往往很容易忽略為何事過兩年，仍然有七塊地收唔到。政府喺一份新聞公報【註 3】簡單交代咗個七塊土地嘅情況，但唔肯提供完整資料。當中三塊政府已表示放棄收回，即係公屋供應又少咗一截啦。</p>
<p>究竟點解？原來係因為嗰三塊地嘅地主，喺林鄭兩年前宣布收地之後，提交咗地契修訂／換地申請（即發展申請），但嗰三塊地位置在哪裡、地主是誰就因為「商業敏感性」而不公開，公屋供應變相俾地主（發展商？）搶走咗。</p>
<p>奇就奇在，點解過去兩年公眾一直唔知呢幾塊土地喺邊度，到今日都唔肯講，但呢三塊地嘅地主竟然會識喺呢兩年期間提交發展申請，卡住整個收地過程？一塊地係咁仲可以話咁啱得咁橋，但三塊地同時係咁，「撞彩」嘅機會甚低。</p>
<p><strong>唔公佈放棄收地詳情　引官商勾結嫌疑</strong></p>
<p>所以，呢三塊避過收地一劫嘅土地嘅業主係邊個、位置喺邊，係關鍵所在。如果相關土地不牽涉「祖堂地」，或原來又係某幾個大發展商持有，即代表呢啲避過收地一劫嘅土地，其實係發展商眼中嘅真正「靚地」（否則亦唔會提交換地申請同修改地契，準備發展）。</p>
<p>政府拒絕公佈呢幾塊避過收地嘅地塊嘅詳情，咁自不然會惹起公眾質疑，政府今次「十塊收三塊」嘅決定，係咪為某啲發展商度身訂造，令發展商既可以獲公帑包底，交出「豬頭骨」地、亦可以「保住」靚地自己起私樓，同時政府又可以獲得掌聲（被鬧咁耐終於肯收發展商嘅地！）嘅「三贏方案」，如果屬實，簡直係一場精心策劃嘅 PR stunt。</p>
<p>要強調一點，根據《收回土地條例》，行政上地主並無「反對機制」，而且收地無理由可以拖兩年，甚至預先係放風，留有空間俾地主「做嘢」、同政府討價還價，或提交發展申請，卡住整個收地過程。</p>
<p>政府應立刻公佈被「放生」地段位置在哪，以釋除公眾疑慮，否則不要怪市民質疑是次選擇性收地，其實真係官商勾結。</p>
<p> </p>
<p>#收回土地條例<br/>
#疑似打地主</p>
<p>【註 1】 發展局局長隨筆 2019 年 10 月 20 日<a href="https://www.devb.gov.hk/tc/home/my_blog/index_id_360.html" target="_blank">〈善用公權收回土地　發展公營房屋〉</a>：「我們會檢視那些規劃上可作綜合發展區或住宅（甲類）發展，而地積比率比較高（一般而言，市區為 7.5 倍或以上，新界為 5 倍或以上）、現有構築物比較低矮（如只有幾層樓高），但有關業主<strong>未有確切發展計劃的土地</strong>。現時資料顯示，約有 10 組地塊符合這些條件。」<br/>
【註 2】South China Morning Post. 14 May 2021. <a href="https://www.scmp.com/news/hong-kong/society/article/3133558/major-hong-kong-developer-release-land-public-housing-day" target="_blank">Major Hong Kong developer to release land for public housing, day after government says it will seize lots left idle for decades </a><br/>
【註 3】香港特别行政區政府新聞公報 2021 年 5 月 13 日<a href="https://www.info.gov.hk/gia/general/202105/13/P2021051300383.htm" target="_blank">〈收回位於粉嶺及元朗的三組地塊〉</a></p>
<p><strong>延伸閱讀</strong><br/>
《明報》2018 年 6 月 15 日<a href="https://medium.com/@liberresearch/a1769e955bee" target="_blank">〈改土歸流：下落不明的《收回土地條例》〉</a><br/>
《蘋果日報》2021 年 5 月 14 日<a href="https://hk.appledaily.com/local/20210514/WWX6KB7T2JFONKYS4JIG433MVI/" target="_blank">〈發展局收私人地建公營房屋　元龍街用地曾擬建 400 多私人住宅單位〉</a></p>
<blockquote>
<p>🙆‍♀️ <a href="https://liber-research.com/support-us/" target="_blank">研究到底　月捐支持民間研究工作</a></p>
<p>🌪 FPS ID：5390547<br/>
🎩 <a href="https://bit.ly/32aoOMn" target="_blank">HSBC PayMe 捐款支持</a></p>
<p>👣 <a href="https://linktr.ee/liberresearch" target="_blank">Follow Us</a></p>
</blockquote>
<p> </p>
<p><a href="https://www.facebook.com/localresearch/posts/4100981386664570/" target="_blank">本土研究社 Facebook</a></p>
<p><relatedarticlesblock data-count="1"></relatedarticlesblock></p>
