---
layout: post
title: 中環遊戲（結局篇）I
date: 2021-05-03 15:30:38.000000000 +00:00
link: https://matters.news/@herrfung/%25E4%25B8%25AD%25E7%2592%25B0%25E9%2581%258A%25E6%2588%25B2-%25E7%25B5%2590%25E5%25B1%2580%25E7%25AF%2587-i-bafyreibk4ifjs6bjbzk437zei4jdoc3mgstshlycyjdioejlftsbtld75q
categories: matters
tags: blog
author: IF
---

<h2>斷</h2><figure class="image">
      <picture>
        <source type="image/webp" media="(min-width: 768px)" srcset="https://assets.matters.news/processed/1080w/embed/584dbc82-57fe-47d3-adf8-53b2eecf7cf9.webp" onerror="this.srcset='https://assets.matters.news/embed/584dbc82-57fe-47d3-adf8-53b2eecf7cf9.jpeg'">

        <source media="(min-width: 768px)" srcset="https://assets.matters.news/processed/1080w/embed/584dbc82-57fe-47d3-adf8-53b2eecf7cf9.jpeg" onerror="this.srcset='https://assets.matters.news/embed/584dbc82-57fe-47d3-adf8-53b2eecf7cf9.jpeg'">

        <source type="image/webp" srcset="https://assets.matters.news/processed/540w/embed/584dbc82-57fe-47d3-adf8-53b2eecf7cf9.webp">

        <img src="https://assets.matters.news/embed/584dbc82-57fe-47d3-adf8-53b2eecf7cf9.jpeg" srcset="https://assets.matters.news/processed/540w/embed/584dbc82-57fe-47d3-adf8-53b2eecf7cf9.jpeg" loading="lazy" referrerpolicy="no-referrer">
      </picture>
    <figcaption><span></span></figcaption></figure><p>好多年前，廢董曾經出過句好出名嘅 soundbite：「要離開好易，留低卻需要好大勇氣。」</p><p>好明顯，呢條二世祖廢老真係從來未移過民（去讀書或者做嘢唔算囉）。</p><p>喺過去嘅十年日子裏面，我三不五時都會諗返起當日我同 Winnie 提出離開嘅情景、同埋之後嘅歷程。有時我會覺得，有啲嘢好似整定咁，如果當日唔走的話，可能會賺多幾年錢，但我一定會後悔……</p><p>有時我都好佩服我自己嘅勇氣，因為離開真係一啲都唔容易 — 唔信？你睇吓幾多港豬又唔係窮、又憎到香港死，但一講個「走」字，就好似啲濕鳩會計埋唔掂盤數咁嘅死樣、連諗吓都慌死狗有人迫佢認數咁？！</p><p>不過咁，就算真係要走，其實都要用盡好多方法先甩到身嘅……</p><hr><p>2010 年 6 月某夜，喺寶馬山慧翠道尾，我同 Winnie 展開咗我哋嘅前途談判。</p><p>事業、個人、婚姻、未來，一次過擺晒上檯講清楚佢。</p><p>「不如我哋離開香港，搵過另一個地方重新開始？」我將醇萬嘅煙頭掉落地、踩熄佢，然後噴住煙咁同 Winnie 講；好鬼《日落巴黎》feel 囉。</p><p>其實當時我諗緊乜呢？我都唔係好記得喇。我只係知道，Winnie 有 95％ 機會會問一啲我唔識答嘅問題嚟耍走我，如：「咁我阿爸阿媽點呀？」、「我哋層樓點呀？」、「我哋間公司點呀？」、「我哋過到去點搵食呀？」、「嗰邊有冇車仔麵食㗎？」等等。</p><p>事實上，我喺呢方面都叫有啲經驗，Winnie 亦唔係第一個俾我問呢個問題嘅女人。不過上一次我得返嚟個答案，同《波茨坦協定》冇乜分別：「我哋最好有一兩百萬 cash、喺嗰邊買定樓、搵定工、搞掂晒香港所有嘢、然後最好我父母都唔喺度，咁我咪同你走囉。」聽完後，我決定無條件投降。</p><p>我一直覺得，呢個年代嘅香港人係門口狗之最，要𠱁一個香港人永久離開香港，仲難過中六合彩。都唔明，點解八十年代嗰陣，啲人移民走得咁爽咁灑脫……</p><p>「你意思係移民？」Winnie 反問我。有少少奇怪嘅係，佢冇之前我問呢條問題個對象咁愕然。</p><p>「係，移民。」我好確定咁答佢。「離開中華人民共和國香港特別行政區，去另一個國家重新生活。」</p><p>Winnie 聽完後冇立即答我，只係好似若有所思咁諗緊嘢。</p><p>「仲記唔記得我哋去比利時蜜月嗰陣，喺 Brussels 經過 Ogilvy 個門口、我哋都好羨慕？」為咗勾起佢嘅幻想，我俾咗少少 picture 佢。「而家我哋可以真正咁去做呢樣嘢、喺外國落地生根、搵份我哋渴望嘅工作、唔一定係 PR 工作……」我驚佢誤會千里迢迢去外國、結果又係做 PR，所以補咗最後嗰句。</p><p>佢點頭。</p><p>「地點喺邊，我哋都仲可以商量；」我繼續講。「只要離開香港呢個困獸鬥嘅動物園，去邊大家仲可以斟酌。」</p><p>「點解突然間會咁諗嘅？」佢回一回神後問我。</p><p>「我哋呢兩年，過得開心咩？」我好認真咁問佢。</p><p>呢兩年創業嘅日子俾我唯一賺到嘅，係錢，不斷供給我哋去揮霍、去平衡心理、去令自己自我感覺良好嘅錢。但除此之外，我唔見得有啲乜嘢好大嘅得著 — 大家睇到我咁寫嗰陣，可能會屌一聲、覺得我唔知係扮撚晒嘢定晒命；老實講，我亦好難用三言兩語去解釋嗰種感覺俾大家聽。有朝一日，如果大家有機會嘗試「窮得只剩下錢」嘅感覺，你就會明我講乜。</p><p>唔知會唔會有呢一日？咁唔怕得罪講句：你亦都唔使去明囉。</p><p>Winnie 聽完個問題係冇答我，只係不停諗嘢；過咗一陣，我見到眼淚喺佢面上流過……</p><p>「我明白、亦完全同意你講嘅嘢；」Winnie 抹乾眼淚後答我。「雖然我比較遲加入、唔係好知道你同 Jessica 點開荒。但我入嚟之後，一直都冇停過做嘢。我同你新婚，但一啲新婚嘅感覺都冇，每日就只有個做字、每晚 check email check 到點幾兩點、就算去蜜月都要飛去丹麥開咗半日會、做得好都要俾人鬧……我唔想我下半世都係咁過呀……」講完，佢再次流下眼淚……</p><p>見佢呢個可憐樣，我忍唔住埋去攬住佢，佢就伏喺我心口喊。一個簡單動作，打破咗我哋兩個歷時兩個多月嘅冷戰。有時候，夫妻之間嘅嘢就係咁，甚至任何一方嘅一句「對唔住」都唔需要、亦唔重要。要打破困局所需嘅，係一段真情嘅對話，同埋一件俾眼淚鼻涕粉底唇膏塗污嘅 Dior Homme 白恤衫……</p><p>喊完攬完，佢上車執返啲眼耳口鼻，我亦都煲返支「事後煙」、順便清理心口嗰撻「愛的痕跡」。</p><p>Winnie 化返個妝後落車搵我，我哋冇出聲睇咗一陣風景，然後佢問我：</p><p>「咁你諗住去邊生活呀？」</p><p>「我希望去一個唔係搵錢大晒嘅地方……」我講出我嘅理想選擇。「我希望我生活嘅地方，工作同生活可以分得開、有平均嘅時間、有 work life balance — 當然唔係 Richard Ong 個隻『濕鳩 work life balance』。我希望我以後嘅生活，係『生活』，唔係『活著』；我唔希望俾個錢字掌管我嘅下半生……」</p><p>Winnie 好努力咁去 picture 我口中形容嘅地方……</p><p>「基於呢啲條件，亞洲國家唔會係考慮之列，呢班人除咗個錢字就乜都睇唔到……」我繼續解釋。「美國係冇選擇之下嘅選擇，因為大城市嘅人唔知乜嘢係 work life balance，細城市好難落腳。澳洲原本 ok，但我怕熱同怕蛇蟲鼠蟻。所以，剩低嘅選擇……」</p><p>「歐洲？」佢望住我，我點頭。</p><p>「其實加拿大都係我嘅選擇之一，」我解釋。「只不過，我唔想掉 200 萬落去 Yukon 某個一百五十年先返到本嘅酒店開發項目、然後換本護照；所以，都係冇選擇之下嘅選擇。」</p><p>「但係，我哋點去歐洲生活？」佢問我任何正常人都會問嘅問題。「同埋，去歐洲邊個國家？」</p><p>「首選係丹麥，然後係德國；」我答佢。「我最近睇到一啲文章，其實我哋嘅 BNO，可以喺歐洲定居。我再睇過吓《里斯本條約》，文章所解釋嘅情況唔係冇道理。」我大約將我嘅 findings 約略咁講一次俾佢聽；話晒我都有個 LLB，講起呢啲嘢上嚟唔會太似天荒夜談。</p><p>（按：我唔打算喺呢度講 BNO 喺歐洲定居嘅話題，所以會另文再講，大家請稍候，唔好喺度發表你嘅港豬「邊度得呀」偉論，我連德國護照都攞埋喇唔得！你真係覺得成個 BAMF 冇人識分 BC 同 BNO？！）</p><p>「你講嘅我都明，但萬一……」佢提出第二個任何正常人都會問嘅問題。「萬一落唔到腳，咁點算？」</p><p>「真係落唔到的話，咪當 long vacation 去歐洲短住三個月囉！」我縮一縮膊。「然後再抬錢去加拿大搞投資移民、或者去美國。我喺 DC 仲有啲 contacts，雖然我取消咗美籍，但要搵份工攞返個 working visa 唔難。」</p><p>「咁公司檔生意……點呀？」佢有啲 hesitate。「擺咗咁多心機落去，你捨得㗎嗱？」</p><p>「你覺得生意緊要、定係我哋段婚姻緊要？」我好認真咁問佢。「你覺得我哋仲可以喺公事上鬧多幾多次交？再咁搞落去，其實好傷感情……」佢點頭。</p><p>「只不過，我諗唔掂，公司盤生意可以點善後……」佢細細聲講。</p><p>「咁講……即係……」moment of truth 喇。「你同意我嘅移民計劃、即使有機會俾人三個月彈鐘要執包袱再去第二度？」</p><p>「係；」佢好直接咁答我。「我真係唔想再喺香港困獸鬥，對住呢班仆街客真係好辛苦。我寧願去外國做個文員仔、甚至做老麥做 catering，都唔想再做 agency、唔想再湊香港客……我唔想我同你……最後要……離婚……」</p><p>原來，Winnie 係 95% 以外嘅例外，總算我冇娶錯老婆！</p><p>「但係，我哋間公司……」佢仍然諗緊呢個問題。「真係就咁摺埋就算？」</p><p>「我唔知得唔得，但係……」我答佢。「我諗住同 Simon 傾吓，讓晒所有股權俾佢……」</p><hr><p>一星期後，Simon office。</p><p>「咁突然？」Simon 一臉詫異。「幾時嘅事呀？」</p><p>同 Simon 傾嘢，主要係講耐性，只要襟得聽佢吹水遊花園，其實都冇乜咁大不了會應付唔嚟。但因為今呢壇嘢太大、牽連太廣，所以需要一啲額外嘅技巧、一啲超技術行為。</p><p>「早兩日嘅事，還好唔係太嚴重，醫生話穩定；」我答佢。「佢暫時由我哋喺嗰邊嘅親戚照顧住，暫時都唔會有問題。但長遠嚟講，最好有自己人長期照顧佢……」</p><p>冇錯，所謂「超技術」，其實我講咗個大話，呃佢話屋企人喺外國有事、要過去照顧佢一段長時間。雖然話「兵不厭詐」，但作為一個行走漿糊咁多年嘅老海鮮，我最唔鍾意用嘅技倆，就係講大話 — 唔係因為良心良知乜乜乜呢啲嘢，係因為一個大話要講得好，所廢嘅人力物力同記憶力實在太多、萬一舐嘢後嘅 crisis management 代價太高，到頭來付出同所得絕對唔成正比。</p><p>只不過，Simon 呢個老狐狸爛船都有三斤釘，如果我照直同佢講，話我哋良心發現做到厭、戚起條筋突然想移民的話，以我認識嘅佢，無論如何都唔會放人。與其同佢大戰三百回合、最後結果都係冇結果、「大家返去考慮吓啦」、更甚嘅可能要法律訴訟，我決定搬出「屋企人重病」嘅「大絕」、一招 KO 佢。</p><p>「醫生有冇話，咁嘅情況要搞幾耐？」Simon 問我。</p><p>「醫生話，呢啲屬於長期病……」我嘆咗口氣。「短期內有親戚照顧住佢，作為家人，我日後要長期照顧佢……所以……今日其實我係想講吓，Infinity 之後嘅安排……」</p><p>我用咗一個星期、乜都唔做淨係篤住盤數、將佢咁多個月嚟嘅投資額同股權數字篤完再篤、用盡我出嚟撈嘢咁多年所學嘅財技，篤出一個數，然後再打個六折，作為我將全部股權轉讓俾佢嘅代價。</p><p>老實講，以公司現在嘅生意額，我其實大可以賣得再貴啲、或者賣俾其他有興趣嘅鬼佬行；不過，我哋既然經已立定決心 good 水走人、之前兩公婆又個個月出咁大份糧，其實就算免費將公司嘅股權送俾佢，我哋都賺咗、仲要賺好多。</p><p>「咁樣，你哋好蝕吓喎……」我見到一個以前佢執到筍嘢先會見嘅表情，我嘅技倆應該奏效。「但係為咗屋企人……都冇辦法喇……」</p><p>要令好似 Simon 呢啲人肯速速磅水買你嘅嘢，你一定要俾佢「好著數、蘇州過後冇艇搭」嘅感覺；六折嘅折讓應該可以做到呢個效果。</p><p>「數目上，我冇問題，可以盡快搵律師搞掂啲手續；」佢講咗今日我最想聽嘅說話。「只不過，我有少少要求：股份轉讓之後，我希望你兩公婆繼續留任、直到你哋要離開香港、或者我搵到新嘅管理層為止。另外，我希望交易金額分三期、六個月內付清；唔知你有冇問題？」</p><p>留任其實我預咗，我就算準備離開都需要時間、唔係執幾件行李就走得。我唔介意喺呢段時間多收幾個月糧，錢嘅嘢冇人會嫌多，反正走咗之後幾時先再有工開都係未知之數。至於分期付款……呢啲其實係個 cheap 喱一貫嘅貪小便宜手段，對我嚟講係預咗佢會咁。</p><p>「不過，我仲有一個要求；」我同佢講。「我希望你接手公司後，要保留現有員工一段時間，先再決定人手嘅去留。換句話講，我唔希望新官上任即刻有裁員嘅行動；呢樣有冇問題？」</p><p>「冇問題，」佢答我。「你放心，我承諾短期內唔會炒人。」</p><p>作為老細，我知我同 Winnie 嘅臨急抽身，其實有啲唔負責任。呢一個承諾，係我最後可以為佢哋做嘅事 — 將心比心，我都唔希望自己一覺瞓醒、因為老細移民而無啦啦失業。</p><p>離開 Simon office，我望住柴灣海旁嘅對岸、慢慢整理心情。我知道，由呢一刻開始，我正式要為結束香港「十年之旅」、作出種種嘅退場安排。</p><blockquote>這十年來做過的事 能令你無悔驕傲嗎<br class="smart">那時候你所相信的事 沒有被動搖吧<br class="smart">對象和緣份已出現 成就也還算不賴嗎<br class="smart">旅途上你增添了經歷 又有讓稜角 消失嗎<br class="smart">軟弱嗎 你成熟了 不會失去格調吧<br class="smart">當初堅持還在嗎 刀鋒不會磨鈍了吧<br class="smart">老練嗎 你情願變得聰明而不衝動嗎<br class="smart">但變成 步步停下三思 會累嗎</blockquote>
