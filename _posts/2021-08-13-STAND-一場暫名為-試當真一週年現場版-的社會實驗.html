---
layout: post
title: 一場暫名為《試當真一週年現場版》的社會實驗
date: 2021-08-13 03:12:14.835000000 Z
link: https://www.thestandnews.com/personal/%E4%B8%80%E5%A0%B4%E6%9A%AB%E5%90%8D%E7%82%BA%E8%A9%A6%E7%95%B6%E7%9C%9F%E4%B8%80%E9%80%B1%E5%B9%B4%E7%8F%BE%E5%A0%B4%E7%89%88%E7%9A%84%E7%A4%BE%E6%9C%83%E5%AF%A6%E9%A9%97
categories: stand
tags: blog
author: 讀者投稿
---

<figure><img src="https://images.weserv.nl/?url=assets.thestandnews.com/media/photos/E2.png"><figcaption><span>作者製圖</span></figcaption></figure><p>【文：phk】</p>

<p>香港 YouTube Channel「試當真 Trial &amp; Error」開騷，其實秘密地進行緊一場社會實驗？今次「試當真」貫徹「認真試下、試下認真」嘅風格，同咁多位「認真毛」黎一個「社會實驗」！《試當真一週年現場版》打破傳統，票價全場劃一，實行類似荷蘭式拍賣 (Dutch Auction) 嘅每 24 小時降價，即喺張飛幾錢，由觀眾話事，大家可以等「啱心水先入手」，按「試當真」喺自己心中嘅價值買飛，咁大家又有無諗過呢場「社會實驗」背後嘅心理因素呢？</p>

<div><figure><img src="https://images.weserv.nl/?url=assets.thestandnews.com/media/photos/E.png"><figcaption><span>認真試下、試下認真</span></figcaption></figure></div>

<p><strong>係啲咩引起大眾對《試當真一週年現場版》嘅關注？</strong></p>

<p>令《試當真一週年現場版》引起關注嘅最基本原因，固然係開台以黎儲落嘅觀眾群。</p>

<p>「試當真」一直保持 Trial &amp; Error 嘅實驗精神，所以開台以黎都試咗唔少新嘢，單單係打破「一台獨大」傳統嘅「四台聯播」都已經引起唔少迴響，而今次亦都唔例外。今次嘅票價打破以往固定嘅 $480, $680, $880…，而係反傳統式由 10000 到 $10 蚊嘅飛都有，而且每日降價，相信淨係呢份新鮮感，都已經可以引起唔少人嘅關注。</p>

<p>咁點解新鮮感又會引起關注呢？其實我哋嘅認知能力依賴大腦細胞嘅運作，而當大腦細胞面對新鮮嘅刺激時，就會有較強嘅敏感度。換句話講，人會對新鮮嘅嘢更加敏感，而且仲會因為好奇心而更留意新事物。而呢個亦正正係門票開賣第一日朝早，快達票網站系統繁忙嘅原因。不論大家買唔買飛，都會喺好奇心驅使下，抱住「食花生」嘅心態，去睇下「試當真」喺呢個全新賣飛方式下嘅售票狀況，而單單係呢場「社會實驗」嘅序幕，已經證實咗新鮮感引起關注嘅心理。</p>

<p><strong>損失規避 Loss Aversion</strong></p>

<p>雖然票價有機會跌落最低位嘅 $10，但係點解仲會有大把人願意喺遠高於 $10 嘅價位買飛呢？除咗出於對「試當真」表演者嘅支持，其實亦都係因為我哋嘅「損失規避 (Loss Aversion)」心理。喺認知心理學上，人因為損失而產生嘅負面情緒，其實相等於兩倍因為收益而產生嘅正面情緒，換句話講，人對損失嘅厭惡大於對收益嘅追求，所以為咗避免買唔到飛，通常大家都會寧願買貴少少。</p>

<p><strong>錨定效應 Anchoring Effect</strong></p>

<p>望住啲飛嘅價位由 $10000一路下降，你有無覺得好似每過 24 小時都賺咗少少咁？其實基於心理學上嘅「錨定效應 (Anchoring Effect)」，我哋會好重視一開頭得到嘅資訊，仲會以佢作為之後嘅評估標準。所以當 $10000 成為咗我哋嘅參考點嘅時候，就算佢本身高於市價，但每次降價我哋都會覺得慳咗錢，物超所值。所以就算佢依然喺高於市價嘅價位，我哋都會因為同一開頭嘅 $10000 比較而覺得佢平咗。</p>

<div><figure><img src="https://images.weserv.nl/?url=assets.thestandnews.com/media/photos/E3.png"></figure></div>

<p>學「試當真」話齋「其實數據係唔會呃人嘅」，《試當真一週年現場版》開賣第三日，門票價格跌至依然高於市價嘅$2000，總共已經有 78 個人買咗飛。</p>

<p><strong>從眾心理 Conformity</strong></p>

<p>如果網上流傳某個價位會好多人買，你會唔會都喺呢個價位入手？其實喺呢個情況下，無論係咩價位，我哋都會不自覺咁被說服，覺得呢個就係合理價格，然後跟住買，而「跟大隊」嘅行為正正源於我哋嘅「從眾心理 (Conformity)」。其實從眾行為並唔係源於缺乏自信，而係因為我哋覺得其他人對呢個情境嘅認識會比自己更多。所以尤其喺今次買飛，大家都唔確定喺咩價位入手嘅時候，就會透過觀察其他人黎得到資訊，再做決定，而呢個就係心理學上嘅「資訊性從眾 (informational conformity)」。</p>

<p>其實今次「張飛幾錢，由觀眾話事」嘅實驗，喺俾「認真毛」按自己能力支持鍾意嘅創作者、「認真試下 試下幾平」嘅同時，亦都係為咗知道「試當真」喺香港人心目中嘅價值。當然門票嘅價錢唔可以完全代表佢哋嘅價值，但係各位依然可以「自己決定值唔值」，按自己嘅心水支持本地創作者。雖然背後有好多心理因素影響，但始終門票最後會幾時沽清其實都係掌握喺大家手上！</p>

<p>原文刊於<a href="https://www.facebook.com/2BeGuru/posts/379165303732505"> 2BeGuru Facebook</a></p>

<p>作者簡介：phk，00後心理學系本科生，鍾意透過唔同電影嘅世界觀反思大家身處嘅現實社會，亦希望可以喺日常生活遇到嘅大小事入面，研究下唔同行為背後嘅心理。<br>
&nbsp;<br>
&nbsp;</p>
