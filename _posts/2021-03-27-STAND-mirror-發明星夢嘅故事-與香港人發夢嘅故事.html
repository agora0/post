---
layout: post
title: Mirror 發明星夢嘅故事，與香港人發夢嘅故事
date: 2021-03-27 08:36:23.000000000 +00:00
link: https://thestandnews.com/culture/mirror-%E7%99%BC%E6%98%8E%E6%98%9F%E5%A4%A2%E5%98%85%E6%95%85%E4%BA%8B-%E8%88%87%E9%A6%99%E6%B8%AF%E4%BA%BA%E7%99%BC%E5%A4%A2%E5%98%85%E6%95%85%E4%BA%8B/
categories: stand
tags: blog
author: No Stake 醫學生
---

<img width="600" src="https://images.weserv.nl/?url=cdn.thestandnews.com/media/photos/cache/20210327-05_EdJSi_600x0.png" /><br /><br /><p>Mirror 成軍於 2018。2018 年係一個點樣嘅世界？</p>
<p>後生仔、大學生會爭相「上深圳」飲喜茶食海底撈揼骨，身邊一定有人追《我是歌手》、《中國好聲音》。今時今日大家吹捧嘅林家謙、陳蕾、Serrini，冇人識。新成立嘅 ViuTV，又有幾多人睇？睇《愛回家》輕輕鬆鬆仲好啦。</p>
<p>《全民造星》喺呢個時候出現，大膽話「香港人可以造到自己嘅 star」。而呢一班後生仔，係呢個時候決定發呢一場明星夢。俾人笑、俾人鬧、俾人睇唔起就少不免。</p>
<p>當然可能有一半真係因為佢地乳臭未乾，咬字唔清音準唔準。但或者更多，<a href="https://www.youtube.com/watch?v=6xAVUmdi_UA" target="_blank">係正如姜濤新歌嘅歌詞所講</a> —「年輕就是錯」。你睇下叱咤，姜濤喺震驚中唱 live 嘅《蒙著嘴說愛你》，不過不失，幾多人話「其實唔差喎」。然後到今日，隔籬台，曾志偉領導嘅「新氣象」，原來都係搵埋唔知邊個呀叔嚟嘲笑、侮辱呢個大家投票揀出嚟嘅「我最喜愛男歌手」。</p>
<p style="text-align: center;"><iframe allowfullscreen="" class="responsive-video" frameborder="0" src="https://www.youtube.com/embed/6xAVUmdi_UA"></iframe></p>
<p>香港係一個吃子嘅社會。難聽講句，見高拜見低踩係常態，一班後生仔咁大野心想衝擊香港娛樂圈，自然俾大台俾既得利益者踩台。但唔止來自對台嘅攻勢，同時間，佢地又會受到其他年輕人嘅嘲笑，只因大家鍾意嘅風格唔同。唔鍾意佢地嘅風格，就成日笑佢地「乸型」、「好基」* 大有人在。更加有啲人，大家都係新晉年輕藝人，都寧願幫大台，同個呀叔一齊踩佢地。你睇下馮小姐，一邊喺 IG 話自己係姜粉<a href="https://www.thestandnews.com/personal/tvb-%E8%97%9D%E4%BA%BA%E6%89%AE%E5%A7%9C%E6%BF%A4%E5%AE%A3%E5%82%B3%E7%AF%80%E7%9B%AE-%E9%A6%AE%E7%9B%88%E7%9B%88%E9%BA%A5%E7%BE%8E%E6%81%A9%E6%96%A5-%E8%B8%A9%E5%A0%B4-%E5%96%8A%E6%89%93-%E9%98%BF-bob-%E4%BA%8B%E5%BE%8C%E9%81%93%E6%AD%89/" target="_blank">，一邊喺大台舞台揚言「打到你變薑蓉」</a>。</p>
<p>發一個明星夢，好難。有時係實力未夠，有時亦會有對手嘅攻擊，有身邊人嘅矛盾互嘲，更時不時有人倒戈相向。</p>
<p>但至少 Mirror 冇放棄。</p>
<hr/>
<p>三年啦，坦白講佢地之前有幾多首「團歌」係成功？無。《ASAP》、《破鏡》、《一秒間》，除咗佢地本身啲支持者，又有幾多人聽過？</p>
<p>佢地十二個人齊上齊落繼續做落去。</p>
<p>經過三年努力後，佢地一邊捱住身邊人、對手嘅攻擊，一邊默默地各自修練，有人練咬字、有人練唱功、有人練演戲。耕耘三年後，今次搵嚟林夕徒弟林若寜，寫下一句「大不了死，亦不會避。Never give up」，由佢地唱出嚟。</p>
<p>然後，今次唔止中女、後生女支持者，唔止圍爐 group 讚佢地。今朝一早睇連登，平時揶揄佢地最多嘅連登仔，熱門第一個討論就係<a href="https://lihkg.com/thread/2463481" target="_blank">「Mirror 新歌型撚到」</a>，五千個正評。</p>
<hr/>
<p>2018 年，佢地係一個好冇希望嘅地方開始發一個明星夢。好難，好多阻滯，好多人攻擊，好唔成功。即使到今日，<a href="https://www.youtube.com/watch?v=YI4qsJhZtwA" target="_blank">睇下個 MV 得一個景</a>，都知資源幾少，但佢地日漸進步嘅舞技、歌藝、不變嘅熱誠，贏哂大家讚賞。呢個夢，三年之後，佢地開始做到。</p>
<p>發夢從來都咁難，但或者大家，都可以係 Mirror 嘅故事中，睇到香港人嘅故事，應該點樣寫落去。</p>
<p style="text-align: center;"><iframe allowfullscreen="" class="responsive-video" frameborder="0" src="https://www.youtube.com/embed/YI4qsJhZtwA"></iframe></p>
<p>* 注：基唔應該係一個批評㗎，但佢地係咁嘅意思。</p>
<p> </p>
<p><a href="https://www.facebook.com/nostakemedicalstudent/posts/277980047218520" target="_blank">作者 Facebook</a></p>
<p><relatedarticlesblock data-count="1"></relatedarticlesblock></p>
