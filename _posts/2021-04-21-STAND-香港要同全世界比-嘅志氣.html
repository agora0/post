---
layout: post
title: "「香港要同全世界比」嘅志氣"
date: 2021-04-21 08:46:10.000000000 +00:00
link: https://thestandnews.com/culture/%E9%A6%99%E6%B8%AF%E8%A6%81%E5%90%8C%E5%85%A8%E4%B8%96%E7%95%8C%E6%AF%94-%E5%98%85%E5%BF%97%E6%B0%A3/
categories: stand
tags: blog
author: 張崑陽
---

<img width="600" src="https://images.weserv.nl/?url=cdn.thestandnews.com/media/photos/cache/174691009_QtYKG_600x0.png" /><br /><br /><p>香港要同世界比。</p>
<p>噚日睇四台聯播，最感動嘅莫過係見到熊仔頭講嘅一番說話。</p>
<p>「香港嗰個網絡影片開始嚟緊，係可以大到佢係代表香港嘅 media。」</p>
<p>「好囂呀呢一句。」</p>
<p>「但我會希望嘅係，如果香港拎套嘢出去比，係有得打嘅，就係咁簡單。」</p>
<p>（同乜嘢打？）</p>
<p>「全世界。」</p>
<p>坦白講，如果唔係游學修促成咗香港史無前例嘅 YouTube 四台聯播，由於政治工作太忙，我都已經有一段日子冇㩒入香港 YouTube 嘅台了解香港網絡生態嘅新發展。但噚日我相信令好多人搵返中學時睇 YouTube 嘅嗰種青春同悸動，諗返起嗰時同一班中同睇《男人有話兒》系列嘅回憶。如果唔係四台合作帶嚟嘅震盪同協同效應，我好可能都唔會接觸《小薯茄》同《啱 Channel》嘅片，亦都唔會重新睇返已經好耐冇睇嘅《FH Production》。噚日之後我絕對唔擔心佢哋會裹足不前，相反佢哋一定會越做越好，因為佢哋嘅野心，大家講嘢之間嘅嗰團火好明顯冇熄到。</p>
<p>前一晚姜濤先至要話佢哋年青一輩嘅香港歌手要重新成為亞洲第一，然後噚日呢班熱血青年就話要令香港網片同全世界比。各位香港人，我哋香港有幾耐冇聽過呢啲有志氣嘅說話？當我哋過去聽得最多係政府行出嚟話我哋而家同中國冇得比，香港已經冇優勢，年青人要上大灣區先至可以有競爭力，但有一班人佢哋留守香港，為嘅唔係曉以大義嘅政治理念，而係用返最平常最貼地嘅方法，嬉笑怒罵地，默默打造返香港呢個最好嘅品牌，用行動展現香港嘅價值。</p>
<p>喺呢度我好希望呼籲各位成長喺上世紀六、七十年代，見證過昔日黃金歲月嘅香港人，唔好貴古賤今，嘗試認識同接受新一輩嘅夢想，支持佢哋創造新時代嘅新香港。喺任何時候，只要可以將任何事都做到極致，嗰個就係藝術。佢哋唔會可以拯救香港，但每個人行多一步就可以。</p>
<p>憑佢哋呢個志氣，憑呢份努力，憑佢哋不知天高地厚嘅勇氣，好希望各位香港人可以俾佢哋一個機會。重新證明返，香港唔係已死，佢會用另一個方法活下來。喺幽暗嘅時代，無限嘅花火正在迸發出來，香港人你哋見到未？</p>
<p><strong>希望大家多多支持：</strong><a href="https://youtube.com/c/FHProductionHK" target="_blank">FH Production</a>、<a href="https://youtube.com/c/ArmChannelTV" target="_blank">Arm Channel TV</a>、<a href="https://www.youtube.com/c/%E8%A9%A6%E7%95%B6%E7%9C%9FTrialAndError/" target="_blank">試當真 Trial &amp; Error</a>、<a href="https://www.youtube.com/c/Pomato%E5%B0%8F%E8%96%AF%E8%8C%84" target="_blank">Pomato 小薯茄</a></p>
<p> </p>
<p>（標題為編輯所擬）</p>
<p><a href="https://www.facebook.com/sunnycheungky/posts/287129156235342" target="_blank">作者 Facebook</a></p>
