---
layout: post
title: 香港人唔係鍾意排隊，係硬頸
date: 2021-04-11 04:56:21.000000000 +00:00
link: https://thestandnews.com/politics/%E9%A6%99%E6%B8%AF%E4%BA%BA%E5%94%94%E4%BF%82%E9%90%98%E6%84%8F%E6%8E%92%E9%9A%8A-%E4%BF%82%E7%A1%AC%E9%A0%B8/
categories: stand
tags: blog
author: 羅冠聰
---

<img width="600" src="https://images.weserv.nl/?url=cdn.thestandnews.com/media/photos/cache/171103359_10159009507261422_8583713784320867405_n_KniVq_600x0.jpg" /><br /><br /><p>呢幾日阿布泰大排長龍，由街頭排到街尾，又由呢條街排到去嗰條街，位位顧客手持一大堆貨品毫無怨言地排足幾個鐘，簡直係世界奇景。</p>
<p>類似嘅景象係咪都似曾相識？</p>
<p>19 年 11 月嘅區議會選舉，2020 年 7 月嘅初選，投票嘅市民就好似今日咁喺票站外打哂蛇餅。</p>
<p>香港人唔係鍾意排隊 — 出哂名無耐性、追求效率嘅香港人，又點會心甘情願地排幾個鐘，就係為咗投票或者俾錢嗰一吓？</p>
<p>就好似 47 人案開審時西九法庭門外聚集數百人，佢地排隊唔單止係為咗入場（事實上排得較後嘅根本無可能入到），係代表咗一種信念。</p>
<p>就好似香港人即使嫌人多擠逼、嫌天氣熱滿頭大汗，但大熱天時喺軒尼詩道遊行時愈多人加入、行得愈耐，佢地就愈心安。</p>
<p>就好似喺阿布泰買嘢嘅朋友，可能真係人生第一次見到要排咁多隊買嘢而打從心底覺得高興。</p>
<p>呢種信念，就係不平則鳴，就係「包拗頸」，政權愈要打壓、愈唔想見到，就偏要做。</p>
<p>前年投票時，無人可以預見到係最後一次投一張有意義嘅選票；</p>
<p>去到今年法庭門外排隊、黃店門外購物，同樣地，無人知道係咪已經係最後一次可以做呢啲嘢。</p>
<p>我相信如果今日講他朝連黃店都可以被拉閘封鋪、被控違反「國安法」，無人會覺得係危言聳聽；假如法庭他朝拒絕公眾旁聽，好似中國大陸咁只准許官方律師、人員、公安入內，草草由法庭進行所謂嘅「審訊」，都絕對唔出奇。</p>
<p>事實上，喺國安法庭下，審訊可以閉門進行；而國安法首案，被控一項煽動他人分裂國家唐英傑上庭時，就已被安排拒絕陪審團參與。</p>
<p>好多平時覺得理所當然嘅事情，喺中共全面接管嘅「新香港」，已經唔再咁理所當然。見到阿布泰被爆買盛況，當然會感到香港人依然「喺度」，只係轉咗方式去表達不滿同抗議；但同時，喺權利不斷被剝削、欺壓下，卻只能透過銀紙去表達不滿，亦再次證明香港自由嘅沉淪係嚟得幾咁快。</p>
<p>不過，去到最後，都證實香港人嘅本心仍在 — 只係換咗一種方式，只能夠用更委婉嘅方法去做。呢種團結、支持、熱血，不論形式，同樣重要。最起碼我地話到俾同路人知 — 你身邊仲有好多人，從來，都無放棄。</p>
<p> </p>
<p>作者 <a href="https://www.facebook.com/NathanLawKC/posts/2522288084589176" target="_blank">Facebook</a><br/>
 </p>
