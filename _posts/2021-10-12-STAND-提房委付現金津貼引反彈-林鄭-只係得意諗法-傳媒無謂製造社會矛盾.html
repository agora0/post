---
layout: post
title: 提房委付現金津貼引反彈　林鄭：只係得意諗法，傳媒無謂製造社會矛盾
date: 2021-10-12 04:22:55.442000000 Z
link: https://www.thestandnews.com/politics/%E6%8F%90%E6%88%BF%E5%A7%94%E4%BB%98%E7%8F%BE%E9%87%91%E6%B4%A5%E8%B2%BC%E5%BC%95%E5%8F%8D%E5%BD%88-%E6%9E%97%E9%84%AD%E5%8F%AA%E4%BF%82%E5%BE%97%E6%84%8F%E8%AB%97%E6%B3%95-%E9%83%A8%E4%BB%BD%E5%A0%B1%E9%81%93%E7%84%A1%E8%AC%82%E8%A3%BD%E9%80%A0%E7%A4%BE%E6%9C%83%E7%9F%9B%E7%9B%BE
categories: stand
tags: blog
author: 立場報道
---

<figure><img src="https://images.weserv.nl/?url=assets.thestandnews.com/media/photos/20211012-13.png"></figure><p>行政長官林鄭月娥<a href="https://www.thestandnews.com/politics/a_%E6%9E%97%E9%84%AD%E6%9C%88%E5%A8%A5%E5%BB%BA%E5%B1%8B%E6%BB%BF%E8%B6%B3%E4%B8%89%E5%B9%B4%E4%B8%8A%E6%A8%93%E6%98%AF%E6%88%BF%E5%A7%94%E6%9C%83%E8%B2%AC%E4%BB%BB-%E6%A7%8B%E6%80%9D%E8%8B%A5%E5%BB%BA%E5%B1%8B%E6%85%A2%E8%A6%81%E6%94%AF%E4%BB%98%E5%B8%82%E6%B0%91%E7%8F%BE%E9%87%91%E6%B4%A5%E8%B2%BC">早前受訪時提到</a>，若房委會建屋慢，可能要求它代替政府支付支援輪候公屋市民的現金津貼，隨即引起部份房委會委員反彈。林鄭月娥今日 (12 日)回應時稱，有關意見只是「得意嘅諗法」，並非建議或政策措施，形容有報道指她「諉過於房委」、「懲罰房委」是「誇大咗形容」，「無謂咁製造社會嘅矛盾」。她又透露，已向運房局局長陳帆提出，願意親自到房委會總部，與房委會成員交流。</p>

<p>林鄭月娥今日出席行政會議前見記者，被傳媒問及會否收回有關說法，她回應稱，當時是在一個直播訪問中回應主持，若 3 年後未能改善公屋輪候時間，現金津貼先導計劃會如何處理，提出的一個「得意嘅諗法」，想法背後是希望有更多動力，推動公營房屋的興建，「如果係建議、政府嘅政策或措施，就會寫入 2021 年施政報告裡面。」</p>

<p>她批評傳媒報道行政長官「諉過於房委」、「懲罰房委」等是「誇大咗形容」，「呢啲報道好多時無謂咁製造社會嘅矛盾，哈，即係......可能最近、近日比較平靜啲啦，大家最好就嗌下交啦，熱鬧啲啦。呢一種係無咩建設性嘅矛盾同爭議。」</p>

<div><figure><img src="https://images.weserv.nl/?url=assets.thestandnews.com/media/photos/lam_nhhffQ0.jpg"><figcaption><span>林鄭月娥今早 (12 日)出席行政會議前見記者，回應要求房委會支付公屋申請者現金津貼引起的風波。</span></figcaption></figure></div>

<p><strong>批建屋流程「大大落後於形勢」</strong></p>

<p>林鄭月娥一方面表揚和肯定房委會、房屋署在本屆政府在興建公營房屋單位的努力，一方面又指，現時有 15 萬多戶一般申請者正輪候出租公屋，距首次配樓的輪候時間達 5.8 年，情況令人憂心。她指，現時公營和私營建屋的前期流程「大大落後於形勢」，尤其是房委會的樓宇豁免於《建築物條例》，毋須向屋宇署入則，所以部門內部可檢視各程序有否精簡的空間，縮短程序。</p>

<p>她續說，「由於我講咗句得意嘅想法，引起咗有啲房委委員，喺唔完全掌握之下嘅反應」，以至在今次事件前，已向運房局局長陳帆提出，願意親自前往房委會總部，與房委會成員作交流。</p>

<p>翻看周日 (10 日)的《講清講楚》，林鄭表示要求屋委會代政府支付現金津貼是「有趣嘅諗法」，但同時形容此做法可以「建立更加實在嘅問責精神」，是「提升管治嘅重要一環」。當日有房委會委員<a href="https://www.thestandnews.com/society/a-%E6%9E%97%E9%84%AD%E6%A7%8B%E6%80%9D%E6%88%BF%E5%A7%94%E6%9C%83%E8%B2%A0%E6%93%94%E8%BC%AA%E5%80%99%E8%80%85%E7%8F%BE%E9%87%91%E6%B4%A5%E8%B2%BC-%E9%BA%A5%E8%90%83%E6%89%8D%E7%A8%B1%E6%9C%9F%E6%9C%9B%E8%88%87%E5%AF%A6%E9%9A%9B%E6%9C%89%E8%90%BD%E5%B7%AE-%E5%A4%A7%E9%83%A8%E4%BB%BD%E6%99%82%E9%96%93%E9%83%BD%E5%81%9A%E5%94%94%E5%88%B0%E4%B8%89%E5%B9%B4%E4%B8%8A%E6%A8%93">回應《立場新聞》查詢</a>時指，房委會未有足夠即時可發展的土地下，將所有責任歸咎房委會的做法並不合理，或打擊士氣。</p>

<p>林鄭月娥當時說法全文如下：</p>

<blockquote>
<p>「...同埋有一個有趣嘅諗法，我第一次講，講畀你聽。今次你見到我做咁多嘢，係要提升管治。提升管治管理其中一個，要講責任。畀得你呢個任務，你要負責任。所以建屋去滿足三年上樓，就係房委嘅責任。當然我要土地供應，我提供咗土地之後，房委係有責任盡快起啲樓，以致達致三年上樓嘅目標。</p>

<p>所以我有個得意嘅諗法呢，就係今日現金津貼嘅錢就係政府出，點解唔係房委出呢？你起得慢，你出錢囉！我希望呀，佢就更加有動力起快啲，起快得一個月就一個月，兩個月就兩個月，如果唔係就佢畀錢。所以咁呢一種建立更加實在嘅問責精神，都係提升管治嘅重要一環。」</p>
</blockquote>
