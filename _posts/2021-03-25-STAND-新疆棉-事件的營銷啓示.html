---
layout: post
title: "「新疆棉」事件的營銷啓示"
date: 2021-03-25 17:17:05.000000000 +00:00
link: https://thestandnews.com/international/%E6%96%B0%E7%96%86%E6%A3%89-%E4%BA%8B%E4%BB%B6%E7%9A%84%E7%87%9F%E9%8A%B7%E5%95%93%E7%A4%BA/
categories: stand
tags: blog
author: 徐俊文
---

<img width="600" src="https://images.weserv.nl/?url=cdn.thestandnews.com/media/photos/cache/xj-02_U88is_600x0.png" /><br /><br /><p>大陸人被外國品牌創傷心靈，<br/>
嬲嬲豬要杯葛，<br/>
近年無日無之，<br/>
講到凶凶狠狠，<br/>
已經唔係新聞。<br/>
Zara 同 Vogue Magazine 用個中國 Model 個樣唔合網民心水，<br/>
只係素顏少少多啲雀斑，<br/>
就話人專登搵個「醜女」嚟辱華。<br/>
佢地嬲。<br/>
MAC 喺美國發俾當地客戶一封慶祝國際婦女節嘅宣傳郵件，<br/>
當中背景配圖用咗張中國地圖，<br/>
但冇咗台灣嗰「忽」，<br/>
佢地又嬲。<br/>
Mercedes Benz 出張 IG 圖，出句型型地嘅金句：<br/>
「Look at situations from all angles,<br/>
And you will become more open.」<br/>
好似好正路好安全係咪？<br/>
Sorry，句嘢係達賴喇嘛講嘅。<br/>
佢地再嬲。<br/>
仲未數 La Mer、Maybelline、Balenciaga、D&amp;G，都係有嘢俾網民執到，就嬲一大餐，聲言罷買云云。<br/>
但最新嘅「新疆棉」事件有啲唔同，有兩點值得注意：<br/>
1）今劑官媒主力吹雞，一次過劍指大堆外國品牌，包括 H&amp;M、Nike、Adidas、New Balance、Burberry、Uniqlo、GAP、Tommy Hilfiger、Fila、Zara 等等，唔知仲會燒多幾多件。<br/>
2）事件起因係官媒突然「翻舊帳」，炮轟 H&amp;M 同 Nike 上年出嘅舊聲明。點解聲明出嗰陣唔即刻發爛渣，依家先失驚無神拍枱，導火線可能係本周初歐盟就新疆維吾爾族人權問題，制裁四名中國官員以及新疆生產建設兵團公安局。而中國隨即反制，宣佈制裁歐盟十名個人同實體，並稱歐盟制裁係「基於謊言和虛假信息」。所以火燒連環船，借勢向曾經公開撐新疆嘅所有外國品牌一次過開拖。<br/>
近年國內「戰狼」風氣變本加厲，<br/>
越來越跳掣，<br/>
排外嘅意識形態走火入魔。<br/>
記得上年底有單瘋癲搞笑事件，<br/>
由於國家主旋律要弘揚中國傳統文化，不過「洋節」，<br/>
喺官方壓力下，<br/>
湖南廣播電視台於平安夜首播嘅《明星大偵探》第 6 季，<br/>
喺節目中嘅聖誕裝飾，<br/>
全部打厚格出街，<br/>
好地地一個綜藝節目，<br/>
驟眼睇以為係滿佈馬賽克嘅日本 AV。<br/>
文明世界，應該走向多元，<br/>
但可悲嘅現實係，<br/>
戰狼當道，國內更趨向一元，<br/>
外國嘅高質貨品，<br/>
似乎會越來越同中國平民老百姓無緣。<br/>
國外大牌子未來要做中國生意，<br/>
唔係小心啲唔好辣慶網民就搞得掂。<br/>
楊潔篪一句「中國人不吃這一套」，<br/>
竟然印落 T-Shirt 成為淘寶熱賣商品，<br/>
喺官方帶動如此火紅嘅氣氛之下，<br/>
口裡說不，<br/>
身體分分鐘唔敢誠實，<br/>
外國品牌，可能要再調低啲喺中國嘅 Sales Forecast。<br/>
<br/>
<a href="https://www.facebook.com/vincenttsuimarketing/posts/288032619351539" target="_blank">作者facebook</a></p>
