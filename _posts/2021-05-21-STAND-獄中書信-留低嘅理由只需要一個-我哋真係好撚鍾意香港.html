---
layout: post
title: "【獄中書信】留低嘅理由只需要一個　「我哋真係好撚鍾意香港」"
date: 2021-05-21 10:55:36.000000000 +00:00
link: https://thestandnews.com/politics/%E7%8D%84%E4%B8%AD%E6%9B%B8%E4%BF%A1-%E7%95%99%E4%BD%8E%E5%98%85%E7%90%86%E7%94%B1%E5%8F%AA%E9%9C%80%E8%A6%81%E4%B8%80%E5%80%8B-%E6%88%91%E5%93%8B%E7%9C%9F%E4%BF%82%E5%A5%BD%E6%92%9A%E9%8D%BE%E6%84%8F%E9%A6%99%E6%B8%AF/
categories: stand
tags: blog
author: 劉頴匡
---

<img width="600" src="https://images.weserv.nl/?url=cdn.thestandnews.com/media/photos/cache/ventus-08_aasLA_600x0.png" /><br /><br /><blockquote>
<p>（作者 Patreon 編按：呢封信係 18/5 寫嘅，前幾段就講佢今日心情唔好，因為天氣熱、原子筆斷墨、收信速度超級滯後之類，亦因為聽到有已經移民外國嘅人因為佢發表對移民嘅看法，而暗示佢係鬼 😅 之後幾段就係佢嘅回應啦 🖤🤍🖤🤍）</p>
</blockquote>
<p>…我都係非常感謝你幫手將我嘅心聲擺咗上網同人分享，唔需要擔心自己係咪做得唔啱。有人惡言相向正好代表呢件事有人討論，總比寫完嘢出去之後冇任何回應要好。</p>
<p>「留島不留人」係唔少人對於中共對港政策嘅描述。特區政府一向鼓勵青年轉到大灣區其他城市發展，而當被問及移民潮現象時，林鄭嘅一貫答法亦係話香港係一個自由地方，香港居民有移民嘅自由，絕無想留住香港人唔放嘅意思。反對港人移民一向唔係當權者嘅主旋律，尤其係佢哋顯然知道移民嘅港人以民主運動支持者佔大多數，移民潮過後嘅香港只會更易管治，若有勞動人口或專才不足嘅情況，大可隨時從大陸填補，最緊要係呢個城市自動自覺少咗一班「會製造麻煩的人」，香港反對聲音日漸消退，可以長治久安。</p>
<p>47 人當中有好多都冇其他案件在身，換句話講喺 2021 年 1 月之前有好多機會可以隨逃亡潮移民離港，避過今日一劫。但係佢哋一直冇走到，就係因為對呢個城市有承擔，不論係想履行身為民選區議員對選民嘅承諾，抑或係想留守自己崗位繼續服務香港。</p>
<p>就算講到我自己，喺 2019 年因七一立法會案被捕之後到正式起訴、被法庭沒收旅遊證件之前，我都有兩三個月時間持有有效護照，隨時可以選擇離開香港、棄保潛逃、迴避刑責。我並唔係走唔到所以叫人一齊唔好走，而係自願留喺度面對而家呢一切，事實亦都的確因為我知道有好多人真係走唔到，而我應承過大家要齊上齊落。</p>
<p>離開可以有千百萬個看似理性嘅理由，但係留低嘅理由只需要一個，就係好多人都跟風講過嘅一句「我地真係好撚鍾意香港」。而我哋身邊都仍然有好多同樣好愛香港嘅人。難道「手足唔係 condom」、「一個都不能少」等等嘅口號，都只能成為本世紀最大笑話？就算係七一立法會門前大家一齊呼喊、令人為之動容嘅一句「一齊走」，都係講緊要確保所有人都可以安全不受傷地一齊走，而唔係你留低、我走先。</p>
<p>我仍然相信選擇留低嘅香港人係佔多數。每日新聞仍然見到有好多人等候審訊、判刑，每個崗位嘅香港人亦努力生活：寫呢啲新聞嘅每位記者、讀呢啲新聞嘅每位主播，都盡力咁守護緊新聞自由。收音機聽到嘅每首歌，每個堅持創作廣東歌嘅音樂人、乃至播呢啲歌嘅 DJ，都正在盡好弘揚香港文化嘅本分。甚至乎我由朝到晚見到嘅懲教署職員，雖然未必有政治立場，但都有份保證我喺香港坐監嘅待遇同喺其他落後地區唔同。我食緊嘅私飯呢？負責煮嘅嗰位廚師、負責送餐嘅外賣員，都係留緊喺香港，令香港人仍然每日食到熟悉嘅香港味道，飲到一杯凍奶茶。正因為有咁多無名無姓嘅小角色大人物每日默默耕耘，香港先仍然係香港，而未至於變成一個完全陌生嘅城市。</p>
<p>考慮清楚之後都係決定下定決心要離開嘅人，我只能尊重。每個人都有責任顧念自己同家人，係無可厚非。但如果可以，請悄悄地離開就好，盡量唔好渲染太多移民氣氛畀本來冇打算走嘅人。更加唔需要講啲咩充滿愧疚嘅說話，因為呢啲說話只能令講嘅人自我感覺良好一啲，對留下來的人毫無用處。我哋想知嘅，大概只係大家仍然安好就夠。遠走他方之後，請努力融入當地社會，唔好困在香港人小圈子，更加唔好令「香港人」呢個名變成我哋曾經都討厭嘅蝗蟲嘅另一個代名詞。</p>
<p>講吓其他嘢先。話說噚日保安局長公布最新罪案數字，其中警察國安處拉咗百零人，檢控咗 57 人，聽落好似成績都唔錯，但諗深一層， 57 個入面有 47 個就係我哋呢班人，略有濫竽充數之感。其實香港根本就冇咁多危害國家安全嘅人俾佢拉，但佢又要夾硬搵人拉來做啲成績出嚟，咁先對得住中央委以重任，同埋獲分配嘅幾十億資源。咁樣夾硬跑數法，難怪署長壓力大到要趁工餘時間去揼個骨。</p>
<p style="text-align: center;"><housenewsphoto data-photo-id="249847"></housenewsphoto></p>
<p style="text-align: center;"><housenewsphoto data-photo-id="249848"></housenewsphoto></p>
<p style="text-align: center;"><housenewsphoto data-photo-id="249849"></housenewsphoto></p>
<p> </p>
<p><a href="https://www.patreon.com/posts/51516768" target="_blank">作者 Patreon</a></p>
