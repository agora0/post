---
layout: post
title: "【高牆周訊｜人話：寫信師篇】寫信的力量"
date: 2021-07-26 10:46:47.780000000 Z
link: https://www.thestandnews.com/society/%E9%AB%98%E7%89%86%E5%91%A8%E8%A8%8A%E4%BA%BA%E8%A9%B1%E5%AF%AB%E4%BF%A1%E5%B8%AB%E7%AF%87%E5%AF%AB%E4%BF%A1%E7%9A%84%E5%8A%9B%E9%87%8F
categories: stand
tags: blog
author: 石牆花 Wall-fare
---

<figure><img src="https://images.weserv.nl/?url=assets.thestandnews.com/media/photos/2_YD7jX.png"><figcaption><span>懲教署影片截圖</span></figcaption></figure><p>【文：長沙灣 Benjamin Button】</p>

<p>作為寫信師，其實今年一月之前，我已經十幾二十年無寫過一封實體信，連字條都好少寫，一開始我都唔知點下筆，而且因為唔知道收信人性別、年齡同生活習慣，所以就更加唔知寫咩好。呢個時候，我通常都係先寫天氣，介紹吓自己，講吓自己的日常生活，等手足認識咗我先，希望佢地就算無見過我真人，都大約想像到我係一個點嘅人。</p>

<p>因為我唔知手足嘅嗜好，所以咩 topic 都會寫下：電影、書、足球、音樂、詩。為咗要貼近生活，我本身幾年都無追電視劇同綜藝節目，都要得閒睇吓電視追吓劇，貼近番生活，知道而家嘅人鍾意啲咩。</p>

<p>之前收到嘅回信，手足講番佢地嘅興趣，例如打機、語言學習，甚至講番佢地喺入面嘅情況，呢啲全部都係我唔知嘅領域。有時睇完佢地回信，我都要 Google 一輪，甚至問埋朋友，先明白佢地講啲咩。有時，手足話自己鍾意睇書，我又問吓佢地鍾意睇咩類型嘅書，咁又試吓搵嚟睇，睇吓本書係咪真係咁好睇，睇完又可以同佢討論吓。</p>

<p>有時如果真係無心機，成個星期俾新聞搞到個人都低氣壓，我又會寫吓自己嘅煩惱，寫吓工作遇到嘅西人西事，同手足 share 吓，對我嚟講係另一種抒發情緒嘅方法。</p>

<p>我知坊間好多平台，都有提醒寫手足信唔好寫咩 topic，唔好寫咩說話，但係我哋又有無倒番轉諗，手足想收到咩信？如果手足要喺牆內渡過幾年甚至十年，我地喺牆外想同佢地同行，係咪應該由介紹自己，真係同佢地交心做朋友開始？畢竟，打氣、多謝、懺悔說話都應該唔夠手足喺牆內過幾年。</p>

<p>其實寫信俾手足，好多人都以為係幫手足打氣，但其實我覺得自己收穫仲多。唔信，你地試吓寫信就知！</p>

<p>&nbsp;</p>

<p>原刊於<a href="https://wallfarehk.com/%E9%AB%98%E7%89%86%E5%91%A8%E8%A8%8A/f/%E3%80%8A%E9%AB%98%E7%89%86%E5%91%A8%E8%A8%8A%E3%80%8Bvol-4" target="_blank">石牆花網站</a></p>
