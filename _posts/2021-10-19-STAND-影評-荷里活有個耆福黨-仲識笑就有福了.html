---
layout: post
title: "【影評】《荷里活有個耆福黨》：仲識笑就有福了"
date: 2021-10-19 02:52:44.235000000 Z
link: https://www.thestandnews.com/culture/%E5%BD%B1%E8%A9%95%E8%8D%B7%E9%87%8C%E6%B4%BB%E6%9C%89%E5%80%8B%E8%80%86%E7%A6%8F%E9%BB%A8%E4%BB%B2%E8%AD%98%E7%AC%91%E5%B0%B1%E6%9C%89%E7%A6%8F%E4%BA%86
categories: stand
tags: blog
author: 一樹
---

<figure><img src="https://images.weserv.nl/?url=assets.thestandnews.com/media/photos/OG_IMAGE2.png"></figure><p>羅拔迪尼路（78歲）摩根費曼（84歲）湯美李鍾斯（75歲）三人加埋超過二百幾歲，人生閱歷多到足足夠講兩世紀。雖然三位老爺子近年都相繼減產，但仍然不時都見到他們的客串演出，以彩蛋形式驚喜亮相。最近上映的新戲《荷里活有個耆福黨》找來他們三位擔綱演出，而且更是由頭帶到尾的主角，故事大玩老套到爆嘅「戲中戲」，幾位老戲骨在戲中浮誇演出，玩盡電影圈搵錢生態，是自嘲還是諷刺？無咁複雜，老頑童胡鬧一場，過足戲癮就夠好笑了！</p>

<div><figure><img src="https://images.weserv.nl/?url=assets.thestandnews.com/media/photos/bbbb.jpeg"></figure></div>

<p>隨著同一代電影人相繼老去，我們可以看到有不少電影都會起用睽違多年的資深演員，運用演員自身的經歷來建構角色，為戲內戲外增添質感和故事性。常見的做法是「老少配」，陽光配遲暮，資深帶青澀，激發出兩代影人之間的微妙關係，自然而生的化學作用，最近的《殺出個黃昏》正是如此。</p>

<p>《荷里活有個耆福黨》在配搭上反其道而行，用幾位老將來湊成一台戲，老餅就老餅，倒是有點《猛火爆》（Red）嘅影子，只是今次唔玩退役特工，徹頭徹尾平民化。</p>

<p>故事講述霉到谷底的荷里活監製Max（羅拔迪尼路 飾）江郎才盡，新戲又唔生性唔賣座，無法償還巨債給黑幫金主方雷（摩根費曼 飾），於是想到「做場戲」，表面上找來過氣動作巨星拍部新戲兼 Comeback stage 復出，其實是想暗中「獅鳥」演員，扮成拍攝意外以詐取鉅額保險金。</p>

<div><figure><img src="https://images.weserv.nl/?url=assets.thestandnews.com/media/photos/aaaa.jpeg"></figure></div>

<p>到此，電影界朋友應該會打冷震，事關每次出親 Crew 求神拜佛都唔想出事，《荷里活有個耆福黨》卻要出事先可以成事。萬萬沒想到平時最唔想出現嘅嘢，當你苦心經營嘅時候又會死都唔出嚟；又，當你以前好想拍好一套戲打出名堂卻總是屢屢碰壁，當你唔想拍好套戲，最後卻又好諷刺地成就經典，開創票房高峰。問你死未？</p>

<div><figure><img src="https://images.weserv.nl/?url=assets.thestandnews.com/media/photos/cccc.jpeg"></figure></div>

<p>《荷里活有個耆福黨》片長143分鐘，節奏明快，塞滿笑彈，好多笑位粗暴直白，情節推進亦可以用「兒戲」來形容（亦是笑位之一），有幾分睇緊《寶貝智多星》（Home alone）嗰種90年代笑片嘅懷舊風味！</p>

<p>但再好笑，也不及那種人生的荒謬性可笑。無論是黑幫收數佬作為電影投資者，抑或無料過氣監製最後出來收割成果，我們都可以看到造物弄人，戲如人生，拼命生存追不上命運安排。最後滾滾墜落於黃土，本是狼狽不堪的一幕，吐吐口中的沙石，猛然又是一條好漢。滑稽可笑，但笑中會有淚有體會，咁就係人生。</p>

<p>年老本是嚴肅而沉重的議題，講家庭、講理想、講孤獨，講英雄遲暮、風光不再，我們都看過很多很多。但誰說老去便總是愁眉苦臉？《荷里活有個耆福黨》中湯美李鍾斯原本是想吞槍自盡的，以一個很牛仔的姿態離去，卻因為電影而重拾人生熱情，多番虎口脫險，終演活了一位七十高齡的老牛仔。</p>

<p>他的二次成長，正正來自嶄新的挑戰與壓力，外力的阻撓與苦難。曲折離奇，最終總是無心插柳，皆大歡喜。我們有選擇，可以選擇相信電影中的魔幻寫實，害你變成幫緊你，絕處會逢生。一息尚存，留一口氣，仲識笑，或許便是學有所成之氣度。</p>

<p>&nbsp;</p>

<p><a href="http://aobabungakubu.blogspot.com/" target="_blank">作者網誌</a></p>
