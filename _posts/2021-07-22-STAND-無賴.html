---
layout: post
title: 無賴
date: 2021-07-22 06:45:43.965000000 Z
link: https://www.thestandnews.com/personal/%E7%84%A1-%E8%B3%B4
categories: stand
tags: blog
author: 葉朗程
---

<figure><img src="https://images.weserv.nl/?url=assets.thestandnews.com/media/photos/vm2cwMEiUFA.jpg"><figcaption><span>資料圖片，來源：Andre Hunter @ Unsplash</span></figcaption></figure><p>積壓多時的工作壓力來自一位越來越難相處的客戶，所有同事叫哂救命。</p>

<p>正當每人都忙於如何把這個客戶的問題逐點擊破，有位只是負責後勤工作的女同事突然爆了一句「解鈴還需繫鈴人」，令到各位同事如夢初醒。</p>

<p>其實我們知道這位客戶「越來越難相處」的理由源於何事，只是我們覺得太難解決，不想面對。</p>

<p>與其費力處理一百個問題，倒不如集中火力解決一個問題，因為那一個問題，正是千千萬萬問題的根源。</p>

<p>停一停，</p>

<p>有時，問題好像衝著我們而來，而我們可能從未思考過，問題會否在於我們自己。</p>

<p>就好像那個三號風球的早上，我在某酒店門外等的士，附近有個男人正在跟酒店的代客泊車哥哥熱烈爭辯。</p>

<p>「你哋呢度明明寫住，」他指著手上的泊車飛說，「最低消費一百八十蚊，咁我而家消費兩百蚊都過埋，你都唔畀免費泊車我？」</p>

<p>聞所未聞，香港有哪一家六星級酒店是一百八十蚊消費就給你免費泊車呢？</p>

<p>「唔好意思先生，」泊車哥哥面有難色，反轉那張泊車飛說，「呢度寫住要喺酒店消費滿八百蚊先有兩小時免費泊車。」</p>

<p>「你自己睇下，」男人再反轉那張泊車飛說，「前面明明寫住最低消費 $180。」</p>

<p>「其實係咁嘅先生，」泊車哥哥又反轉那張泊車飛說，「呢度寫住如果喺酒店消費唔夠八百蚊，就要畀九十蚊一個鐘頭嘅泊車費，但最起碼要畀兩個鐘頭，即係最低消費一百八十，而最低消費一百八十蚊就係咁嘅意思。」</p>

<p>你估個男人之後講咗邊三個字？冇錯，就係無賴最鍾意講嘅 —「我唔理！」</p>

<p>「我唔理，你哋寫到唔清唔楚，係你哋問題。」</p>

<p>之後結果怎樣，因為我上了的士，不得而知，但我相信酒店最後都是要屈服的，因為無賴就是六星級酒店的永恆宿敵。</p>

<p>塵世間最無賴的無賴又是誰人？那個仍然是三號風球的夜晚，竟然得到答案。</p>

<p>是夜，我與一位叫「雪姨」的女士在某家頗有情調的餐廳晚飯。</p>

<p>皮膚晶瑩剔透，原來她是個有二十七萬 subscribers 的 YouTuber。</p>

<p>每次我為她倒酒，她說 thank you 的時候，雙方眼神碰個正著，總有點觸電的感覺。</p>

<p>一頓飯，有 Haut Brion，有紅蝦意粉，也有雪姨的傳奇故事。貧困的單親家庭長大，今時今日可以一炮過千萬首期置業，她說當中沒有辛酸，別人眼中艱苦的挑戰，於她而言是很好玩的磨練。</p>

<p>「我一啲都唔叻，距離一個叻字我有好遠距離。」</p>

<p>有故事的人就是這樣子的，就算你表現到多麼謙卑，你的自信還是讓人如痴如醉。</p>

<p>離開餐廳的時候，在她後面兩步，頭髮的香氣撲鼻而來。「講咗成晚，你都冇講畀我聽，有啲乜嘢係人冇你有，而令到你咁成功，我哋可唔可以搵個地方，傾埋下半場？」</p>

<p>「傻啦，」她笑著說，「人冇我有？唔覺喎，人有我冇，反而諗到。」</p>

<p>「Really？例如呢？」</p>

<p>「無賴，」她說。</p>

<p>好多人心裏面都有個無賴。</p>

<p>呢個無賴會同你講，你唔成功，唔關你事，係其他人好彩，係其他人用卑鄙手段，係其他人唔要尊嚴。呢個無賴最無賴，就係見到人哋成功，唔單止唔會叫你反省，仲會叫你翹埋雙手睇吓人哋幾時死。</p>

<p>受教了。</p>

<p>性格決定命運，判你死刑的往往是你自己的思考角度。</p>

<p>別人的成功沒有理由，自己的失敗總有藉口，塵世間最無賴的無賴不是別人，而是自己。</p>

<p>&nbsp;</p>

<p><a href="https://www.facebook.com/marcusyiphk/posts/4348175108574090" target="_blank">作者 Facebook</a></p>
