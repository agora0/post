---
layout: post
title: "《無限斜棟有限公司》— 有啲嘢只係香港人先寫得出"
date: 2021-05-02 03:16:58.000000000 +00:00
link: https://thestandnews.com/personal/%E7%84%A1%E9%99%90%E6%96%9C%E6%A3%9F%E6%9C%89%E9%99%90%E5%85%AC%E5%8F%B8-%E6%9C%89%E5%95%B2%E5%98%A2%E5%8F%AA%E4%BF%82%E9%A6%99%E6%B8%AF%E4%BA%BA%E5%85%88%E5%AF%AB%E5%BE%97%E5%87%BA/
categories: stand
tags: blog
author: 讀者投稿
---

<img width="600" src="https://images.weserv.nl/?url=cdn.thestandnews.com/media/photos/cache/fEDmM55DPxmfBxA-_DGUhF_600x0.jpg" /><br /><br /><p>【文：Dylan】</p>
<p>《無限斜棟有限公司》終於完咗，睇完結局之後眼見大部份嘅風評都係麻麻地，其實我就覺得真係唔差，尤其原本頭十五集真係睇得算幾開心，可惜嘅係去到結局篇幾集就有少少出事。</p>
<p>編劇同煮餸一樣，好多時你有好多嘅配料擺到喺你面前整，就當係枝竹豆腐火腩煲先算，你舊豆腐可以整到金褸佛衣咁靚，仲要唔會臭，你啲枝竹可以真係用最靚嘅豆膜整出嚟，你個汁可以係唔知有咩秘製方法調出嚟，但唔好為咗整呢堆嘢而最後唔記得咗整啲火腩，對我嚟講今次《斜棟》就係咁。</p>
<p>今次前十五集其實真係寫得非常好，每個故事入面都有好多你意想唔到嘅plot twist，而且好多集數啲演員都做得好好，例如沈殷怡表現就幾亮眼，但去到莫梓蕊嗰集就開始見到編劇嘅弱點。</p>
<p>成套劇最弱嘅部份就係言情，例如有啲人就話Rocky係嗰部份嘅敗筆，但我覺得佢算係做得幾稱職，但最大嘅問題係佢嘅人物感情描寫唔夠立體。本身莫梓蕊個角色自己嘅推進係夠，角色的確係有變化，但其實感情應該係（最少）兩個人嘅事，對於Rocky嘅描寫係近乎零咁滯。其實劇情最後嘅反轉的確講得通，意念都唔錯，但係Rocky係毫無先兆地改變，就會令到觀眾睇落好突兀。</p>
<p>故事邏輯上講得通、解得通畀觀眾聽、觀眾理解得舒服而接受係三個層次嚟，所謂「眼高手低」不過如此，有時候唔一定話要用啲好老土嘅flashback去講，用多一兩個鏡頭去講故事可能已經好夠，今次套劇喺呢方面亦都係好弱。</p>
<p>莫梓蕊嗰一集嘅言情對白已經有少少尷尬，同情地理解我可以當係角色設定，莫梓蕊毒少少唔識講感情，所以會講「請你好好討壓我」呢類對白，但去到三角關係篇嗰度嘅仲係咁就會變咗災難級。</p>
<p>當陳家晞最後五集都只係識講自己唔識揀，就會令到呢個角色越嚟越唔令人討好；張諾恆好似每次去到講感情嘅時候，情商同智商都好似變咗十歲細路咁，好彩本身陳卓賢對鏡夠自然同個人魅力夠，如果唔係真係會想車巴佢；李展翹每次都係媾女嘅方式都係勁老土，送傳家之寶呢啲情節真係唐滌生先寫得出，我明白係想突出返佢個角色性格，但既然角色本身劇情推進之下性格都已經有轉變，點解媾女又唔識變呢，好彩係himmy夠魅力同埋演技幾好；兩個男人鬧交一開始都會覺得啲對白幾好笑，鬧多咗而次次都係鬧同一樣嘢就會開始悶，同埋只會覺得佢兩個小學雞。</p>
<p>臨尾呢五集入面，三個角色發展都係停滯不前，用麗馨同強哥兩個例子去做襯托家晞點樣去選擇，成個idea係好，但睇完之後三個人都係冇任何角色上面嘅心理變化，就變相嘥咗個舖墊。尤其係佢呀媽嗰幾集真係睇到好辛苦，呀媽出嚟完全冇令到家晞有任何變化，剩係睇佢哋兩母女互相指責，咁點解要專登攞出嚟做一集？喺劇情上面編劇算係做得唔錯，但人物刻畫上面就真係差咁啲，尤其如果言情劇人物唔好睇，就真係唔知睇啲咩。</p>
<p>最後一定要講嘅就係結局，攞番一開始嗰啲角色出嚟係幾有心思，但又係同一個問題，完全冇舖墊之下話呢個人係兇手，最好笑就係搵晒啲人出嚟assemble，但係其實佢哋做嘅嘢係完全冇用，畀人感覺成件事就係為做而做。如果一套劇個敗筆係喺條主線度，前菜整得幾好都係會令觀眾失望。</p>
<p>好似彈咗好多嘢咁，但的確頭十五集係睇得幾開心，整體結構上係唔錯，前半part單元式劇情骨架更加係水準之上，但如果大結構上執少少，例如將三人行嗰part cut半集，早啲搵呀媽出嚟，然後將母女劇情拆散做日常攝喺單元中間而唔係專登做一集，將多出嚟嘅時間改為舖靚啲個結局，就會令到成個結局篇好睇好多。至於對白、人物描寫同鏡頭運用嚟講，就真係靠經驗累積番嚟，喜劇節奏編劇係拿捏得得心應手，但情情塔塔嗰方面就尚待進步。</p>
<p>好開心見到港劇有越嚟越多年輕編劇落手做，製作組又肯畀佢哋全權自己負責做。只要viu肯繼續用，編劇們肯繼續寫，我哋就肯繼續睇，我唔介意有少少瑕疵，希望你哋都唔好介意有啲負面評價。任何香港人寫畀香港人睇嘅劇，就叫做港劇，因為有啲嘢只係香港人先寫得出，得香港人先會明，香港嘅文化傳承就靠晒你哋。</p>
<p>作者 <a href="https://www.facebook.com/Dylanelectric" target="_blank">Facebook</a></p>
<p> </p>
