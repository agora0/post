---
layout: post
title: 我們就是希望 — 8.18 案判刑、Self-care、去留考量、世界與香港
date: 2021-04-16 14:22:39.000000000 +00:00
link: https://thestandnews.com/politics/%E6%88%91%E5%80%91%E5%B0%B1%E6%98%AF%E5%B8%8C%E6%9C%9B-8-18-%E6%A1%88%E5%88%A4%E5%88%91-self-care-%E5%8E%BB%E7%95%99%E8%80%83%E9%87%8F-%E4%B8%96%E7%95%8C%E8%88%87%E9%A6%99%E6%B8%AF/
categories: stand
tags: blog
author: 周永康
---

<img width="600" src="https://images.weserv.nl/?url=cdn.thestandnews.com/media/photos/cache/29-2520copy_dt4Yn_600x0.png" /><br /><br /><p>8.18 案判刑。一剎那念頭飄過：2019 年 8 月 18 日我在哪裡？</p>
<p>原來我喺紐約一個聲援香港的遊行，同場有楊岳橋同郭榮鏗。</p>
<p>記憶中，佢地咁啱前後要代表立法會出席美國一個論壇，同美方官員會面，席間有葉劉。</p>
<p>喺遊行隊伍經過紐約 Brooklyn 橋的路途中，同 AY &amp; Dennis Kwok 拎住塊示威 banner，交流咗幾句。依家回望，所有事情都係十分 surreal。遊行隊伍到達終點站時，主辦方指要拍片，以等在香港的抗爭手足見到全球聲援的畫面。</p>
<p>依家 Dennis 移居加拿大，想必心情十分複雜；AY 成為 47 人之一，出獄未知歸期。</p>
<p>然後在香港參與遊行的人，李卓人入獄。憶起雨傘運動後，對方在我低落時一個短訊問候，至今仍十分感激。</p>
<p>和何秀蘭在雨傘運動期間曾無意地短兵相接。2017 年短暫入獄前，我在立法會走廊和對方致歉，互相落淚，前事盡泯。</p>
<p>17 年保釋外出後，長毛指我活出佛家的積極性，甚好。然後憶起對方叫我博士論文寫雨傘運動，同屌鳩我地成日唔自我檢討，就會俾人檢討（my interpretation）。</p>
<p>呢半年自身狀態，同唔少人一樣，都係浮浮沉沉，不過每次跌低起身，都比上次好少少，咁人係有適應能力，只不過需要時間，亦都需要方向。2021 年頭，覺得今年甚艱難。1 月 6 號，47 人警署預約被捕，已經唔知點捱到年尾考博士口試。現在是 4 月中，日子難過，但日子如梭。</p>
<p>中間有太多無所適從的無力感和內疚自責，不過都係人生的一部分，既要一齊面對，亦要面對自己。咁多嘢都死唔去，我都唔會輕易咁死。人仍在生，身軀仍可勉強聽其使喚，就是一種希望和動力。</p>
<p>近排最常同自己講嘅說話係：「你已經做得好好，盡咗力，唔好急。」、「唔好放棄。」、「加油，慢慢嚟。」，然後近來有個常用以提醒自己的座右銘，同大家分享下，就是：「在最壞的時代，要做最好的自己。」念兹在兹，時局愈壞，愈要奮發圖強；能力不足，就慢慢增長；能力充足，就去做力所能及的事情；可以 take risk，衡量完就去馬；要休息，就休息。</p>
<p>近來發現，原來我係一個有信仰或幾需要信仰的人。近年所有人生的重大決定，都有信仰的軌跡，當下未必經常察覺，回望卻發覺無處不在。但人還是要好好努力，才能活出信仰的價值和意義。</p>
<p>我依家最記掛的是 Margaret 的麵包，同喺佢 office 被對方咄咄逼問，問我依家就某議題有咩諗法，哈哈（無諗法，求其答 xd）。2018 年年尾，佢喺電郵寫道：Work hard, reflect, and keep well! It would be lovely to see you when you are back。我依家開始有啲 reflection，可以同佢報告下。不過佢咁嚴厲，都係諗下先。我最記得佢寫過一封信俾我，叫我第時考慮幫我的朋友寫側記，由我的角度去講返他人的故事，佢覺得會好睇。我至今未忘。</p>
<p>返唔返到香港，唔完全由我話事，當然抉擇的自由部分是在自己手上。但抉擇的前提是要能夠面對內心的恐懼和（無）意義感，還有對得起要照顧的人。</p>
<p>每個人都未必想坐監，但有時唔到你決定，而在不同的人生階段和組合，可以承擔的成本都各自不同。去留的問題，可作思考，但過度爭論，有時有點可惜。</p>
<p>如果可以返香港，我會返去，之不過係要問自己預備好要返去坐監未，坐幾耐，大陸監定香港監，有無政治意義？或人在外似有選擇時，依家係咪最適合坐監的時候？</p>
<p>或許坐監不是最關鍵的問題， 因為做得香港人或要做香港人，大家可能都難免牢獄相見。問題只是什麼時候坐，為了什麼坐，坐多久和坐哪裡？身後事、身邊人的資源需要，安頓好沒有？</p>
<p>如果不在牢獄，就幹點其他有用、有意義的事情，盡量維繫自己的心情和內心平靜，能愉快時愉快，要悲傷時悲傷，盡量做回一個人。</p>
<p>如果沒有人願意承擔坐牢的位置，運動就走不下去了。但如果牢獄外沒有人，運動也就沒有人承托。</p>
<p>去留的爭論，掩蓋了真正的命題：為了香港，我們願意做什麼？在各自的位置，又能夠做什麼？</p>
<p>於我而言，香港不是中国的，香港是世界的。千多平方公里的香港，是我成長的地方，但與香港小島相連結的世界，同樣是孕育小島生成的重要環境支柱。</p>
<p>香港牢獄內外皆需要人，香港海內外同樣需要人，才可以合力拯救一個曾經出現但尚未完成的香港。</p>
<p>香港未來半年的在地抗爭，政治審判、白票／杯葛運動，都會影響國際輿論，左右政治制裁及新的對中政策，包括如何處理假立法會新七十席當選人及特首選委會成員，加劇愛國建制商界聯盟的互鬥分裂，也會左右習近平明年連任、中共內部權鬥、新疆議題發酵和全球杯葛 2022 年冬季奧運會。尚未計海峽危機和在重組的全球經濟科技貿易供應鍊，板塊屢屢在移動，不停在變化。</p>
<p>香港的抗爭運動，是會繼續推動全球軌跡，影響各地在重塑的對中政策，開出一條不同的未來路徑。</p>
<p><a href="https://www.thestandnews.com/politics/%E7%8D%84%E4%B8%AD%E6%89%8B%E8%A8%98-%E4%BB%B2%E6%9C%89%E5%92%A9%E5%8F%AF%E4%BB%A5%E5%81%9A-%E5%B0%B1%E4%BF%82%E5%94%94%E5%A5%BD%E5%86%8D%E7%AD%89%E4%BA%BA%E8%A9%B1%E4%BD%A0%E7%9F%A5%E6%9C%89%E5%92%A9%E5%8F%AF%E4%BB%A5%E5%81%9A/" target="_blank">如同阿藍所言</a>，政治行動會帶來不確定性，持續衝擊看似僵化的現狀，開創不一樣的未來和視野，創造政治機會。</p>
<p>可以預見年底的假選舉，派 A4 紙也可能會被捕，藝術抗議或許也是擦邊球。做還是不做，不容易回答。</p>
<p>但我的一個想法是，只要我們願意同行，無論身在何方，我們都有位置可以一起同行。如何感覺是在互相同行陪伴，當然是挑戰，不是易事。但我人雖然不在香港，但香港就在我心中，在一呼一吸之間。加油，共勉，有燈就有人，前仆後繼，我們就是希望。: )</p>
<p> </p>
<p><a href="https://www.facebook.com/alex.chow.3532/posts/10158574037644143" target="_blank">作者 Facebook</a></p>
<p><relatedarticlesblock data-count="2"></relatedarticlesblock></p>
