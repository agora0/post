---
layout: post
title: 自閹的陳奕迅　與不死的香港文化
date: 2021-03-25 13:58:12.000000000 +00:00
link: https://thestandnews.com/politics/%E8%87%AA%E9%96%B9%E7%9A%84%E9%99%B3%E5%A5%95%E8%BF%85-%E8%88%87%E4%B8%8D%E6%AD%BB%E7%9A%84%E9%A6%99%E6%B8%AF%E6%96%87%E5%8C%96/
categories: stand
tags: blog
author: No Stake 醫學生
---

<img width="600" src="https://images.weserv.nl/?url=cdn.thestandnews.com/media/photos/cache/29-2120copy_mhpy4_600x0.png" /><br /><br /><p>要嚟嘅始終都會嚟，陳奕迅係微博出一篇簡體字聲明，「堅決抵制任何污名化中國的行為」，與Adidas終止一切合作，正式歸隊。</p>
<p>一向口水多過浪花嘅陳生，係2019中啞左成年，大家或者已經估到一二，只係未願接受；到今日，正式跟隨一眾護旗手，隨極端愛國小粉紅嘅主旋律起舞，香港人，總算有一個答案。</p>
<p>講起又講，小克填詞嘅《主旋律》，係佢嘅歌入面我最鐘意嘅一首。</p>
<p>啱啱到YouTube開返呢首歌嚟聽，見到第一個留言，無比諷刺：</p>
<p>「我是中國公民。我不想發表任何政治意見，我只想有一天我能大聲的唱出這首歌來，還有六月飛霜。我真的希望和平，停止流血，讓黑暗重現光明。」</p>
<p>就算係言論自由再受限嘅地方，係中國，都依然有人希望用某種方法，堅持去搵絲微發聲嘅空間，憑歌寄意，去追尋自由。而陳奕迅，有名有利，大概三餐唔憂，本身作為香港人，尚有相對自由嘅空間，卻自我閹割，先變一個啞仔，再變成一個《主旋律》歌中「受命如奴，隨旋律沉澱了再洗腦」嘅護旗手。可笑，多麼可笑。</p>
<p>—</p>
<p>每逢呢啲時間，又會有人呼天搶地，向香港樂壇、文化界落井下石，「有實力嘅都去左中國發展」、「___都要奶共，冇空間可以做㗎啦」，「樂壇已死／香港電影已死」云云。</p>
<p>而我係見到呢個陳奕迅自閹消息時，咁啱播緊周國賢同ToNick嘅《時間的初衷》。聽到恆仔一句：「避唔到，一齊捱」，我就知道，香港音樂唔會死，香港電影唔會死，香港亦唔會死 — 只要我哋香港人仍然企係度，一齊捱。</p>
<p>要背棄呢個城巿，擁抱大灣區嘅，快啲走。留低係度嘅香港人，會繼續撰寫屬於我哋嘅香港故事。</p>
<p>—</p>
<p>關於「香港電影／音樂會唔會死」，講得最啱嘅，係田雞嘅一句：「我係香港人，我拍出嚟嘅就係香港電影」。有香港人呢個身份認同，就有香港文化。而2019後嘅一切亂象，係一個機會去驗證，邊個係真正嘅香港人，邊個係大灣區人。</p>
<p>的確，自由嘅空間急速收窄，但正正當呢個發聲嘅空間愈難堅守，佢就變得更加可貴；亦正正當「香港巿場」愈黎愈比陳生呢類人嫌棄，我哋更加知道仍然以香港人為對像嘅創作人，有幾咁忠於香港。香港電影、香港音樂呢個標籤，從未如此堅貞、如此難能可貴。</p>
<p>香港音樂或者電影，唔在於下下要傳遞啲咩政治訊息，唔使每套都係《十年》。而係只要創作者真心從香港人角度，去睇呢個社會、呢個世界，自從會創作出香港人有共嗚嘅文化作品。就正如五一手勢，幾隻手指，本身亦冇政治含義，背後一切嘅意義，係由人去賜予。一套影片，影同一條政府總部；建制派影，你自己會睇得出係維穩宣傳片；由手足影出黎，自然係記載緊香港人係度流過嘅血淚。</p>
<p>講返《時間的初衷》套電影《一秒拳王》。我仲記得，恆仔上一套執導作品，係《救彊清道夫》，（with all due respect），口啤好似唔見得特別好。經歷過2019後，香港人一切嘅歷練，恆仔再執導演筒，同香港人嘅周爸一齊，拍出《一秒拳王》，好評如潮，個個朋友睇完都一讚再讚，甚至再入場睇第二、第三次。原因再簡單不過，因為佢拍出左香港人嘅共嗚、我哋嘅信念。</p>
<p>—</p>
<p>「而我想一秒一秒守，還記得初衷不放手」</p>
<p>重要嘅嘢，肉眼係睇唔到。即使創作空間再縮窄，再多嘅制肘，只要香港人用個心去感受，創作人努力去耕作，自然會搵到香港人共嗚嘅地方。我哋相信香港人嘅創造力、相信我哋如水嘅堅毅、相信我哋獨特嘅核心價值，就永遠唔會被同化；唔自我閹割，就寫唔出「大灣區音樂」、拍唔出「大灣區電影」。</p>
<p>政治打壓已經夠可怕，對所謂「黃色文創圈」、「本地文化界」嘅冷嘲熱諷，可免則免。我哋比任何人清楚現況有幾嚴峻，清楚可以做嘅有幾少。但就係因為咁，我哋要盡用仲有嘅空間，任何嘅渠道，去傳續香港人呢個群體嘅共嗚。</p>
<p>請支持真正嘅香港音樂、香港電影、香港文化。</p>
<p>香港文化唔會死，香港人唔會死。</p>
<p>避唔到，一齊捱。</p>
<p>唯有處身最黑暗中，尋遍青空。<br/>
<br/>
—<br/>
<br/>
周國賢 Endy Chow x ToNick【時間的初衷】Official Music Video《一秒拳王》電影主題曲</p>
<p><iframe allowfullscreen="" class="responsive-video" frameborder="0" src="https://www.youtube.com/embed/Tk3zzF648RE"></iframe></p>
<p><housenewsphoto data-photo-id="243817"></housenewsphoto></p>
<p> </p>
<p><a href="https://www.facebook.com/photo/?fbid=276804260669432&amp;set=a.227509055598953" target="_blank">作者 facebook</a></p>
