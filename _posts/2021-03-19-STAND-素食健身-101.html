---
layout: post
title: 素食健身 101
date: 2021-03-19 02:02:53.000000000 +00:00
link: https://thestandnews.com/nature/%E7%B4%A0%E9%A3%9F%E5%81%A5%E8%BA%AB-101/
categories: stand
tags: blog
author: 不吃動物的人
---

<img width="600" src="https://images.weserv.nl/?url=cdn.thestandnews.com/media/photos/cache/g1_WjZno_600x0.png" /><br /><br /><p>【文：Vegan Fitness 純素健身中心】</p>
<p>「你食齋？得唔得㗎……」</p>
<p>「唔食肉邊有力操嘢啊！」</p>
<p>「學人食素？減肥啊你？」</p>
<p>呢啲情節係咪似曾相識呢？每次同姨媽姑姐、叔伯兄弟食飯，只要提起素食，都會左一句「素食唔夠蛋白質」，右一句「食素好虛」，個個都專家上身，對身為素食教練嘅小編評頭品足。</p>
<p>今時今日，仲有人覺得食素等於孱弱，會對運動表現大打折扣；睇黎坊間對素食嘅誤會好深。</p>
<p>透過運動去健身塑型係唔少人嘅終身事業。但個個都操嘢，唔通個個都識點操嘢咩？健美界流行一句說話：「七分靠飲食，三分靠運動」。想知點樣「無肉」增肌？就要留意以下四個貼士喇！</p>
<p><strong>一：選擇優質植物性蛋白質</strong></p>
<p>坊間對素食嘅第一大迷思：容易蛋白質不足。蛋白質同碳水化合物、脂肪並列為人體不可或缺嘅三大宏量營養素（macro-nutrients），對維持健康同增強運動表現都非常重要。而天然嘅植物性蛋白質主要分為五類：豆類、種子、堅果、穀物同蔬菜。我哋教練團隊嘅摯愛高蛋白食材包括鷹嘴豆、枝豆、糙米、藜麥、南瓜籽、奇亞籽、腰果、杏仁、燕麥、菠菜同西蘭花等。食用分量因人而異，視乎你想增肌減脂，定係訓練耐力或爆發力。</p>
<p>下次再有人話食素增唔到肌，不妨俾佢睇下香港純素健美運動員阿軒（Len Chui）嘅故事：</p>
<p><img src="https://static.wixstatic.com/media/40d8e7_7ddaf4bf38894729b78efe38b937828b~mv2.png/v1/fill/w_1480,h_667,al_c,q_90,usm_0.66_1.00_0.01/40d8e7_7ddaf4bf38894729b78efe38b937828b~mv2.webp"/></p>
<p><a href="https://www.youtube.com/watch?v=yUAfzpm8r_E" target="_blank">《南華早報》訪問</a>、<a href="https://www.sportihealth.com/2645/%E9%81%8B%E5%8B%95%E4%BA%BA%E8%AA%8C" target="_blank">《運動人誌》訪問</a>、<a href="https://www.instagram.com/vegan_bodybuilder_hin_chui/" target="_blank">阿軒 Instagram</a></p>
<p><strong>二：「Eat the Rainbow」多元化食材配搭</strong></p>
<p>有人覺得食素係「揀飲擇食」，容易營養不良。但只要每日食幾款唔同顏色同種類嘅蔬果，eat the rainbow，咁就做到飲食均衡喇。多元化食材配搭有三大好處：一、更容易吸收「完整蛋白質」— 因為部分蔬果缺乏某種人體必需氨基酸，屬於「不完整蛋白質」，而食多幾款就可以互補不足喇；二、有助攝取微量營養素（micro-nutrients），例如維他命及礦物質；三、菜式賣相更豐富，令人胃口大開！所以話，精明地「揀飲擇食」都係一門學問嚟㗎。</p>
<p><a href="https://veganfitness.com/n/recipes" target="_blank">呢到就有幾款高蛋白質素食 recipe</a>，任君選擇，唔使客氣：）</p>
<p><img src="https://static.wixstatic.com/media/40d8e7_caa784b2275a43eb9f85afdcd8b7bfb7~mv2.png/v1/fill/w_1480,h_659,al_c,q_90,usm_0.66_1.00_0.01/40d8e7_caa784b2275a43eb9f85afdcd8b7bfb7~mv2.webp"/></p>
<p><strong>三：向過度加工或精製食品 Say No</strong></p>
<p>運動表現同飲食習慣息息相關。最理想，梗係餐餐都自己發辦，確保食材新鮮又有營養。但現實中未必個個做到。</p>
<p>若果你自問係個零食控，平時又鍾意出街食飯，不知不覺間可能會食咗唔少加工嘢落肚。常見嘅加工食物有包裝食品（如蛋糕、杯麵、早餐穀物）同加工肉類（如煙肉、香腸）等。商家為咗增添風味同控制食物保存期及品質，會加入五花八門嘅人工調味劑同添加劑，如玉米糖漿、乳化劑、氫化油等，分分鐘食咗成個「化學元素表」都唔知。長期食用出名高糖、高鹽、高脂嘅加工食品，會引致肥胖或其他疾病。</p>
<p>另外，平時食開嘅主食如白麵包、河粉、白米等，都屬於加工食物中嘅精製食品。佢哋喺製作過程中會流失本身嘅養分同膳食纖維，升糖指數亦比整全食物（wholefood）高，過量食用會增加胰臟負擔，兼影響健身效果！大家不妨試下全麥麵包、糙米同藜麥等嘅選擇。</p>
<p><strong>四：訂立明確可行嘅訓練目標同計劃</strong></p>
<p>俗語有云：羅馬非一日建成 — 健身都一樣。坊間嘅運動資訊令人花多眼亂，有啲聲稱一個月勁減 20 公斤，有啲又話可以極速爆肌變大隻佬。小編提提你，如果目標太天馬行空，可能會適得其反。想養成持之而恆嘅運動習慣，可以參考以下幾點：</p>
<ul>
<li>操嘢前，停一停，諗一諗。諗下自己到底想要啲咩，避免盲目跟風。</li>
<li>透過睇書／上網搵料／諮詢專業教練，去了解健身或營養相關嘅基本知識。唔好未學行，先學跑。</li>
<li>將長遠嘅運動計劃細分為一個個短期目標。所謂萬事起頭難，只要由基礎訓練入手，start small，start now，無嘢無可能！</li>
<li>世上無一套健身方程式係啱晒所有人嘅，做 gym 最緊要夠 open-minded。</li>
</ul>
<p>希望以上嘅資訊幫到大家！</p>
<p>謹記：Hard work pays off。成功係無捷徑㗎朋友，俾啲掙扎！</p>
<p>PS：想了解更多有關素食同運動表現嘅朋友，可以睇下由奧斯卡得獎導演 Louie Psihoyos 執導嘅<a href="https://gamechangersmovie.com/" target="_blank"><u>《The Game Changers》</u></a>。片中受訪運動員嘅陣容鼎盛，幕後製作團隊又星光熠熠，萬勿錯過。</p>
<p> </p>
<p><a href="https://www.frdofanimal.org/post/%E7%B4%A0%E9%A3%9F%E5%81%A5%E8%BA%AB101" target="_blank">不吃動物的人網站</a></p>
