---
layout: post
title: 笑小米個 Logo，不如研究點解 sell 到
date: 2021-03-31 13:55:49.000000000 +00:00
link: https://thestandnews.com/finance/%E7%AC%91%E5%B0%8F%E7%B1%B3%E5%80%8B-logo-%E4%B8%8D%E5%A6%82%E7%A0%94%E7%A9%B6%E9%BB%9E%E8%A7%A3-sell-%E5%88%B0/
categories: stand
tags: blog
author: 徐俊文
---

<img width="600" src="https://images.weserv.nl/?url=cdn.thestandnews.com/media/photos/cache/0_UxFNO_600x0.png" /><br /><br /><p>今日見唔少人笑小米個新 Logo，<br/>
留言話改咁少咁簡單設計我識條鐵，<br/>
附加搞笑抽水或對原研哉失望之類一大堆。</p>
<p>我反而覺得，就係咁簡單都 sell 到，背後一定唔簡單。<br/>
我地做 Marketing 呢行嘅，<br/>
就係要研究點樣創造或提升一樣嘢嘅價值。<br/>
無論大家點睇都好，<br/>
一個表面看似冇乜點變嘅 Logo，<br/>
傳聞設計費 200 萬，<br/>
呢個世界最少有一個人覺得值，<br/>
嗰個人叫雷軍，<br/>
小米個腦細。</p>
<p>呢個係最典型嘅創造價值案例，<br/>
值得研究研究。<br/>
所以我專登睇返公佈新 Logo 嗰個「小米春季新品發佈會」足本，<br/>
細心聽一次原研哉解釋新 Logo 嘅每個細節，<br/>
同特別留意雷軍介紹時嘅每一個用字，<br/>
希望搵到一啲可以學習偷師嘅地方。</p>
<p>我知實會有人話：<br/>
「使鬼分折咩！嗰個原研哉嘛，佢 Sell 咪 Sell 到囉。<br/>
啲大陸佬擺明慕人地個大名啦。」<br/>
就呢個觀點，我有次同香港品牌大師李永詮食飯吹水講過，<br/>
佢早年對過唔少慕佢名嘅大陸客，<br/>
有一手經驗分享，<br/>
佢話有個「名」俾人慕，確係會多咗邀請合作嘅機會，<br/>
但有辣有唔辣， 啲大陸佬聽聞你係大師，<br/>
個 expectation set 得特別高，<br/>
有時仲會半挑機半客氣咁指指點點，<br/>
想証明自己外行都叻過你「大師」。</p>
<p>所以我深信，原研哉唔可能淨靠個名，<br/>
其實細看小米整個品牌改造，<br/>
我睇到背後好多 Sell 嘢嘅智慧。</p>
<p><strong>1. 表面愛新鮮 Ego 大過天</strong></p>
<p>雷軍喺發佈會中提到，<br/>
佢地 2017 年已著手啟動改 Logo 呢單嘢，<br/>
搵咗全球好多間著名公司參與，起咗好多唔同方案。<br/>
人人笑個 Logo 冇乜點變，<br/>
但笑到最後贏哂其他競爭對手嘅原研哉，<br/>
可能正正係贏在冇乜點變。</p>
<p>好多知名品牌嘅 Logo 更新，<br/>
都係變咗唔多覺嘅小變。<br/>
近年最出名個例子，首推驟眼睇只係轉咗個 Font type 嘅新 Google Logo。</p>
<p>好多老細係威係勢話要改 Logo，<br/>
但內心深處其實對原 Logo 有極大情意結。<br/>
除非品牌有重大災難或業務徹底改變，<br/>
否則原 Logo 見證著自己嘅成功，<br/>
與自己潛意識嘅 Ego 深深連結，<br/>
你俾個好破格或唔同多少少嘅新 Logo 佢，<br/>
佢地內心總會有啲唔舒服，<br/>
硬係覺得睇唔慣，<br/>
冇原來嗰個咁好。</p>
<p>另外一個實務考慮係，<br/>
太新嘅 Logo，可能會令熟客產生距離感。<br/>
雷軍喺講話中，好強調新 Logo 保留橙色嘅重要性：<br/>
雷軍:「因為這個橙色所有米粉都熟悉」<br/>
然後續說：「⋯⋯（新 Logo）同時大膽加入了黑色與銀灰色⋯⋯」<br/>
冇錯。橙色仲係主色，但加咗兩隻輔助色，<br/>
已！經！好！大！膽！</p>
<p><strong>2. 賣嘅唔係設計，賣嘅係哲學</strong></p>
<p>咁「係咁咦」變少少咪得囉，<br/>
冇咁易嘅葉師傅。<br/>
高手，就係懂得 Justify 每個最微細嘅變動，<br/>
Justify 呢個字，都講得件事低咗。大師，係能夠將 Logo 嘅微調，<br/>
昇華為一個故事、一個理念、一個哲學，<br/>
未完，唔出得句號住，<br/>
最後呢句最重要：<br/>
而令個老細自以為自己好明。</p>
<p>行家設計 Logo，大多都識度個 concept，<br/>
而個 concept 好多時都要高高地，<br/>
概念嘅高度，往往要用大量文化元素、知識、細節去建構。<br/>
關鍵係陳義高得嚟，要捉到個老細嘅品味同內心渴求，<br/>
佢未必明得哂整個概念，<br/>
最緊要佢地覺得自己明明地，<br/>
而個 concept 又令到佢型型地。</p>
<p>雷軍在發佈會解釋為何揀原研哉時，<br/>
用咗一個字好多次，嗰個字係：<br/>
「打動我」。</p>
<p>我覺得原研哉好識捉雷軍呢個大陸商人成功威豬海外嘅心理，<br/>
佢個 Ego 必定巨大到，<br/>
覺得小米影響緊好多人嘅生活，<br/>
同人類嘅關係密不可分。</p>
<p>按雷軍原話，原研哉講咗兩點深深打動（Sell 到）佢：</p>
<p>「小米是一家來自中國的全球化企業，小米的品牌視覺中應該融入東方哲學的思考。」</p>
<p>「小米的使命，是用科技讓生活變得更美好，假如把這個升華成更高的維度，從科技和生命之間的關係來再重新思考小米品牌的視覺氣質⋯⋯」</p>
<p>呢兩點，已經唔單單牽涉一門生意嘅考慮，而學 Maslow 話齋，直接劍指雷軍 Self Acutalization 嘅 need。</p>
<p>大家喺媒體中，都應該約略讀到原研哉小米 Logo 的設計理念：<br/>
「Alive」。</p>
<p>原研哉：「科技越是進化，就越接近生命的形態。」</p>
<p>傳媒及網民將 Logo 改動嘅焦點，放咗響「收圓個邊」呢部份，<br/>
但其實原研哉好全面咁考慮埋 Logo 出現嘅動態，<br/>
而呢點同佢「Alive」個 concept 更為密切。</p>
<p>原研哉：<br/>
「我們還設計了動態標識的形狀。」<br/>
「因為生命通過在環境中的不斷運動，始終保持著一種平衡狀態和個性，這也就是生命本身的樣子。」<br/>
「所以我們認為，可以把這個融入到小米的動態標識中去。」<br/>
「對於變化的環境，標識也要與之相適應。」<br/>
「即使是印刷品，標識也不是固定在四角，而是漂浮定位在最合適的地方。」<br/>
「動態標識是波動的。」<br/>
「即使它停止時，也從來不是完全靜止的。而是以一種浮遊感的狀態存在的。」</p>
<p>原研哉指明個 Logo 喺平面出現嘅位置無定，要好似漂浮緊咁。<br/>
細心睇說明 Logo 點出個條短片，Logo 郁定咗，個形狀都會不規則咁郁郁吓。<br/>
大師想表達嘅係，要個 Logo 好似 Alive，有生命一樣，而唔係單單收圓隻角。</p>
<p>雷軍憶述原研哉講過：「這個 Logo 就像一個生動的表情符號，出現在不同環境的時候，這個表情還會微微有些變化，所以整個 Logo 會變得生動起來。」</p>
<p><housenewsphoto data-photo-id="244493"></housenewsphoto></p>
<p>原研哉專登為 Alive 設計概念造咗條短片，條片由三個畫面組成：<br/>
「中間畫面係少女的微笑，表現人類生命的影像；<br/>
左邊畫面係宇宙的律動，湧動的海面和從月球地平綫升起的地球，正是與人類距離遙遠的宇宙律動；<br/>
右邊畫面係植物的生長變化，花開花落，展示不不同於人類生命的其他生命體的萌生和退化；<br/>
這三個生命形象融合在一起，相互平衡<br/>
這樣的姿態表現了本次的設計理念『Alive』生命感」</p>
<p><housenewsphoto data-photo-id="244494"></housenewsphoto></p>
<p>係咪感覺仲難明咗？<br/>
但唔緊要。因為雷軍喺發佈會有句咁樣嘅總結：<br/>
「原研哉先生講得非常非常的細緻，我的理解比較簡單，就是，科技是為人服務的，人是活的，所以科技也是活的，小米新的 Logo 也應該是活的，這個相比應該比較簡單吧。」</p>
<p>冇錯。原研哉已成功令個老細自以為自己好明。</p>
<p><strong>3. 唔係「收圓邊」，而係數學之美「超橢圓」</strong></p>
<p>至於最多人談論嘅收圓邊，看似簡單，<br/>
但原研哉懂得說故事，<br/>
讓件事變得不平凡，<br/>
或最低限度令雷軍覺得不平凡。</p>
<p>原研哉：<br/>
「不僅是針對形狀，更是針對內在的精神。」<br/>
「我對正圓形到正方形之間的各種形狀做了驗證。」<br/>
「在驗證的過程中，我們遇到一個數學公式：|x|^n+|y|^n = 1。」</p>
<p>呢 part 真係犀飛利。<br/>
香港啲 Agency 同客，<br/>
仲係喺拗緊個 logo 大啲細啲方啲圖啲嘅水平時，<br/>
佢諗度拋條「超橢圓」數學方程式出嚟，<br/>
「將各種變量 n 帶入這個數學公式」（原研哉原話），<br/>
一次過 ren 曬各種弧度出嚟俾個客睇，<br/>
再煞有介事咁話，<br/>
從 Alive 概念推導出嘅理想圖形，<br/>
就係 n = 3（即係你依家見到嗰個「超橢圓」）</p>
<p><housenewsphoto data-photo-id="244495"></housenewsphoto></p>
<p>同一個橢圓形，<br/>
你咁 Sell 法，又真係拋到人。<br/>
學到嘢。</p>
<p>當以上一切思想及細節加埋一齊，<br/>
呢個橢圓形 Logo，<br/>
就唔再係坊間大眾覺得可以 3 秒搞掂嘅設計，<br/>
而正如雷軍所講：<br/>
「這位設計師跟我說，這絕對不是簡單的形狀從方的變成圓的，它是整個品牌的內在的精神和氣質發生了巨大的變化。」</p>
<p>咁講咁耐，Consumer 對呢次轉 Logo 受唔受先？<br/>
老實講，咁樣微調法，<br/>
又唔會好唔受，<br/>
不過我相信啲人更關心嘅係，<br/>
呢個大陸品牌嘅品質係咪真係掂，<br/>
而又能夠平多兩嚿。</p>
<p>想睇小米發佈會 Logo 介紹部份，<a href="https://www.bilibili.com/video/BV19b4y1Q7Pn/" target="_blank">可睇此連結</a>（3:30-17:30）</p>
<p> </p>
<p><a href="https://www.facebook.com/vincenttsuimarketing/posts/291881172300017" target="_blank">作者 Facebook</a></p>
