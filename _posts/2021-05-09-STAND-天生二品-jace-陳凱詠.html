---
layout: post
title: 天生二品 — Jace 陳凱詠
date: 2021-05-09 07:37:39.000000000 +00:00
link: https://thestandnews.com/personal/%E5%A4%A9%E7%94%9F%E4%BA%8C%E5%93%81-jace-%E9%99%B3%E5%87%B1%E8%A9%A0/
categories: stand
tags: blog
author: 讀者投稿
---

<img width="600" src="https://images.weserv.nl/?url=cdn.thestandnews.com/media/photos/cache/Jace_R9FQd_600x0.png" /><br /><br /><p>【文：愛・香港流行文化】</p>
<p>Jace可以話係近期冒起得最快既女歌手，雖然作品唔多，但係每首風格都唔同，吸引到好多樂迷，作為出道咗咁短時間既歌手前途真係無可限量。嚟緊我會簡介吓佢既風格，同埋點解咁多人鐘意佢。</p>
<p>佢首先令比較多人留意到既作品係 &lt;天生二品&gt;，依首歌不論曲詞都同主流廣東歌好唔同，但係聽落又好特別，旋律仲好洗腦，真係聽完都想去打邊爐，從依首歌已經睇到依個女仔既不平凡。下一首作品 &lt;隔離&gt; 更加係爆紅，首歌取材雖然係主流情歌，但係曲風同唱法又比較特別，加上同顧定軒拍既 MV 好有質素，令一班聽開廣東歌既聽眾開始留意佢。合唱版同林家謙合作更加將依首作品既感情昇華，佢地兩個把聲好夾，合唱部分就算有好多歌詞都唔會聽得唔舒服， 可以不停單曲循環，&lt;隔離&gt; 亦因為咁成為上年最多人聽既廣東歌之一。其他作品好似 &lt;想突然&gt; 同 &lt;虛擬人與我&gt; 都好有特色，而嚟緊 Jace 會出第一張個人專輯，個人就好期待。除咗唱歌之外，佢間中都有拍戲同做主持，最有印象係佢做激安百貨主持，因為佢講野清晰把聲又好聽，所以就算係介紹產品都唔會好悶，再加上佢節奏掌握得唔錯，係依方面佢係幾有潛質。</p>
<p>Jace不論唱歌風格同造型都係行走於主流同非主流之間，令到佢可以喺一眾女歌手中脫穎而出。佢既歌與眾不同得嚟又符合大眾口味，造型上更加睇得出佢花咗唔少心思，特別係髮型，真係見到一次就會記得，而服裝上雖然未到騎呢，但同其他歌手都好唔同，令佢好容易比觀眾認得。</p>
<p>而點解咁多人鐘意佢？除咗特別既風格外，Jace唱功的確唔錯，作為一個年輕歌手，每一次live都好穩定，快歌跳唱好似 &lt;天生二品&gt; 同埋chill club表演既 &lt;重口味&gt; 佢都輕鬆carry到；而慢歌好似 &lt;隔離&gt; 不論合唱同獨唱都可以唱到 CD 水準。佢既唱腔同把聲好令人著迷，咬字清楚又好聽，所以吸引到一班歌迷。而佢喺IG既post，或者係fans club tg group入面同一班二品官吹水既時候，都比樂迷感覺到佢私底下係好玩得又貼地既歌手。</p>
<p>Jace作為一個出道唔耐既歌手，已經比樂迷睇到好多可能性，更加累積咗一班忠實fans，好期待佢未來會再帶咩新嘗試比我地。</p>
<p>作者簡介：一個鐘意香港流行文化既後生仔，得閒會寫吓文用大眾既角度講吓廣東歌、香港既電視節目同電影，希望未來有多啲香港人留意香港流行文化。<a href="https://www.instagram.com/hkpopculturelover/" target="_blank">Instagram Page</a> / <a href="https://bit.ly/2NWQCji" target="_blank">Facebook Page</a></p>
