---
layout: post
title: 6.12 兩周年反思：勿輕易判斷他人、拉闊國際想像、唔好鬥黃
date: 2021-06-12 17:12:01.000000000 +00:00
link: https://thestandnews.com/politics/6-12-%E5%85%A9%E5%91%A8%E5%B9%B4%E5%8F%8D%E6%80%9D-%E5%8B%BF%E8%BC%95%E6%98%93%E5%88%A4%E6%96%B7%E4%BB%96%E4%BA%BA-%E6%8B%89%E9%97%8A%E5%9C%8B%E9%9A%9B%E6%83%B3%E5%83%8F-%E5%94%94%E5%A5%BD%E9%AC%A5%E9%BB%83/
categories: stand
tags: blog
author: 梁啟智
---

<img width="600" src="https://images.weserv.nl/?url=cdn.thestandnews.com/media/photos/cache/193709508_4251028411649413_7628651060168668821_n_9nOtY_600x0.jpg" /><br /><br /><p>612，兩週年。回憶，好多人寫咗。志氣 bite，好多人講咗。</p>
<p>反思，對前路展望，同樣需要。我有三點想講。</p>
<p>1. 首先，想講無知同謙卑。</p>
<p>1.1 嚟到呢個階段，打壓越嚟越嚴重，所以好多人同事會必然變得地下化。</p>
<p>1.2 地下化的後果，就係好多事情變得不能明言。可能坐響你對面嗰個人，坐過監，又或者隨時會俾人拉去坐監。你唔會知，因為佢唔會無端端同你講。</p>
<p>1.3 如是者，第一個需要嘅改變，係唔好對任何人同事輕易作出任何判斷。</p>
<p>1.4 無大台，人人都是參與者，大家慣咗有嗰句講嗰句。但時勢改變，唔收口，會傷害人。特別係人人都受過傷，你又唔知人哋受過幾大傷，唔覺意可能插咗人一刀。講好齊上齊落，就要收口，認清自己可能的無知，然後謙卑。</p>
<p>1.5 呢樣嘢我知道好違反網上特別係 KOL 邏輯。有啲人去到呢個時勢都仲吓吓聲大大同你講佢幾勁的話，唯有避開佢，唔好跟紅頂白一齊唱，已經功德無量。</p>
<p>1.6 一個好實際嘅應用：今時今日，唔好問人諗唔諗住走。可能人哋搞緊，但唔知搞唔搞得成，又或者未公開得，又或者想走走唔到 ⋯ 你隨口問一句，同迫人講大話冇乜分別。</p>
<p>1.7 同樣道理，家家有本難諗的經，唔好隨意判斷人哋走同留嘅決定，以及相關的掙扎，呢點應該係 2021 年香港人嘅基本禮儀。可能人哋都掙扎得好辛苦，但係佢冇可能亦冇責任解俾你聽。</p>
<p>1.8 你可以做嘅，係睇吓有咩實際嘅嘢幫手（咦呢張表我填過我教你填啦），而唔係對人本身作出判斷（嘩你咁都驚話要走乜你咁無骨氣）。</p>
<p>*  *  *</p>
<p>2. 第二點，係思考要拉闊，特別係國際想像。</p>
<p>2.1 去到今日，我諗冇人會再覺得香港嘅問題只源於香港境內，亦唔可能以為搵個安全套笠住香港就可以一勞永逸偏安一角。香港嘅苦難，係人類文明去到呢個位，好多好多個力量交集而成，香港咁橋成為咗一個觸發點。你可以話係香港嘅不幸，但反過嚟睇亦可以話香港好彩。</p>
<p>2.2 因為香港嘅問題唔係純粹香港嘅事，所以單純地諗「贏返香港」而唔去諗各種超越香港嘅力量，有少少不切實際。</p>
<p>2.3 呢個覺悟會引伸出兩點。首先，我哋愛香港，但我哋唔可能純粹香港本位咁樣去睇呢個世界：直接幫到香港嘅就恩人，唔直接幫嘅就仇人，總之香港最慘，要成個世界圍住香港轉 ⋯ 不，咁樣諗唔單止冇幫助，亦都對應唔到香港所處的現實。</p>
<p>2.4 反過嚟，如果我哋肯反轉嚟睇，呢個世界上面任何對專制嘅反抗，其實都係某程度上為未來香港的重生提供土壤。至於咩為之專制，咩為之反抗，要以當時當地的脈絡去理解，我哋唔可以假設自己一眼就見到，唔會有人咁叻。過咗呢個心理關口，香港人，無論響香港定響其他地方，都大把嘢值得做。</p>
<p>2.5 同一道理，響香港都一樣。香港本身都有好多其他問題，有壓迫，有反抗。串連呢啲反抗，就算佢哋表面上好似同場運動冇直接關係，亦都重要。重複多一次：我哋面對嘅係一張棉棉密密嘅網，冇話打贏一個終極大佬就會爆機，我哋要先離開呢種想法。</p>
<p>*  *  *</p>
<p>3. 第三點，係綜合上面兩點，去講一講付出。</p>
<p>3.1 因為大家都唔知大家背負住幾多，所以大家都唔應該批判對方付出咗幾多。換言之：唔好鬥黃。</p>
<p>3.2 你覺得有人更值得大家嘅支持，你咪講出嚟囉；但咁唔等同批評另一個人唔值得大家嘅支持。一個正、一個反，我估大家識得分。</p>
<p>3.3 亦因為大家都唔知大家背負幾多，所以其實真係要主動啲關心鎂光燈以外嘅人：無論響香港定外地。坐緊嘅、坐完嘅、流亡嘅、走唔到嘅 ⋯ 一諗到呢啲位，就知道仲有大把嘢要做。世界大局一時三刻未必改變到，但讓已經付出的人感到受尊重，呢點好實在可以做得出影響。</p>
<p>3.4 人有情緒，好正常。不過情緒亦有後面的邏輯，好多人會想辦法挑動，左右我哋嘅思考。要諗得闊一啲，有時就要拋開即時嘅情緒，退後一步睇。</p>
<p>3.5 例如當你見到一個受害者，你當然可以選擇翻箱倒籠睇吓佢以前有冇幫過你，先決定你要幫佢定恥笑佢。但係如果你係純粹目標為本，你就唔會諗咁多。你只會諗，好簡單，多一個盟友，好過多一個敵人。盡可能爭取所有可以爭取的對像，團結大多數，分化孤立打擊一小撮，毛澤東這個思考高度到今日仍然適用。</p>
<p>3.6 呢種包容嘅能力，都係一種付出。鬥黃的問題，是把付出的思考限制，然後以量比併，鬥慘。但是這個世界明明無限複雜；付出，應該有好多種，而且越多越好。</p>
<p>兩年了，大家都付出咗好多，唔易。為咗令呢啲付出唔好白費，互相創造一個良好嘅環境大家一齊捱落去，至關重要。以上少少諗法，我都唔肯定自己無時無刻都做得到，不過起碼可以當個目標。</p>
<p> </p>
<p>原文<a href="https://www.facebook.com/kaichil/posts/4034418596595446?__cft__[0]=AZWQz7305w32Vri78stpAjoalzb2QAn1japXViw89I5cOo214Ilk4jUWLpJUWYvedv0H--n-CTyFb9OwNl8TTQ05iZDLosQCdf9iwaCfd6O4yahja8pJ2wVjwLQxfy3zhjJuARQR78lbQg4CYxj55yORataiEKuA5vaAjhNqCu3NjMrNVTVHZFFVNVcYcz0_YEhcokF0Yhw61uP5OlOedZZA&amp;__tn__=%2CO%2CP-y-R" target="_blank">刊於作者 facebook</a>；標題由編輯所擬</p>
