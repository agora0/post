---
layout: post
title: 山水之約｜被叢林吞噬嘅牧場 (廣東話)
date: 2022-09-14 14:10:42.000000000 +00:00
link: https://matters.news/@VXNlcjo2Nzk2OQ/%E5%B1%B1%E6%B0%B4%E4%B9%8B%E7%B4%84-%E8%A2%AB%E5%8F%A2%E6%9E%97%E5%90%9E%E5%99%AC%E5%98%85%E7%89%A7%E5%A0%B4-%E5%BB%A3%E6%9D%B1%E8%A9%B1-bafyreia2ocyo4n3sjesotnxvhgs57saz3gnfespszawhgzncgbnppepttu
categories: matters
tags: blog
author: 慢活森谷
---

<p>禮拜六响充足嘅陽光底下，行過香港島最早期嘅村落薄扶林，<strong>搵吓唔見咗</strong>嘅牧場遺跡。<strong>食完野</strong>再去傳聞話同香港開埠有<strong>挐掕</strong>嘅瀑布灣<strong>睇吓</strong>。</p><figure class="image"><img src="https://assets.matters.news/embed/372258f4-85f0-47bf-97e8-928720d87bf4.jpeg" data-asset-id="372258f4-85f0-47bf-97e8-928720d87bf4" referrerpolicy="no-referrer"><figcaption><span>左:六年前巧遇整條火龍响度休養;右:如今就困响竹棚入面 </span></figcaption></figure><h2><strong>薄扶林村舞火龍</strong></h2><p>由薄扶林村村口落車，就已經俾<strong>韞住</strong>响竹棚入面嘅龍頭吸引。港人可能以為只有大坑先至有舞火龍活動，其實薄扶林村嘅舞火龍都好有特色，因為衪最後會被送去瀑布灣落海，龍歸蒼海。薄扶林村舞火龍喺2017年列入咗《<strong>香港非物質文化遺產代表作名錄</strong>》。 </p><figure class="image"><img src="https://assets.matters.news/embed/a60f7746-adbd-42df-b295-0ee9b12c0856.jpeg" data-asset-id="a60f7746-adbd-42df-b295-0ee9b12c0856" referrerpolicy="no-referrer"><figcaption><span>左:馬塞克介紹;中,右:當年遇到嘅手繪地圖,路標。</span></figcaption></figure><h2><strong>保育薄鳧林村落</strong></h2><p>薄扶林，原本嘅寫法係「<strong>薄鳧林</strong>」，鳧係同野鴨好相以嘅雀，係指<strong>有好多野鴨住响呢一帶嘅叢林</strong>。港島區居然仲有一大片寮屋，背靠太平山，面向東博寮海峽，景緻宜人。對面就係南區老牌屋苑置富花園，沿住薄扶林道到西環都唔駛五分鐘車程，地理方便。就係咁，地產商<strong>梗係牛咁眼睺實佢</strong>。幾年前好彩有一班熱心嘅村民同香港大學建築系<strong>嘅</strong>學生，整咗手繪地圖，又响村入面留低可愛嘅路標，開始<a href="https://ubeat.com.cuhk.edu.hk/140-milk/" rel="noopener noreferrer" target="_blank"><strong>保育這條古老村落</strong></a>。</p><p>我早排就<strong>孖住</strong>同事响村入面亂行，响錯綜複雜嘅<strong>細巷仔度</strong>，<strong>搵</strong>各個有趣嘅標誌。中途遇到幾位親切嘅村民，都會主動停低指路，甚至親自<strong>帶埋</strong>我哋行。雖然果時已經知道牧場遺址散落四周，可惜未<strong>夠料</strong>，所以<strong>最尾</strong>敗走西高山。</p><h2>牛奶公司宿舍</h2><p>响香港無人唔識牛奶公司，<strong>薄扶林牧場係香港第一個牧場</strong>，由蘇格蘭藉醫生文遜爵士响一百三十多年前創辦。由於牧場<strong>霸晒</strong>成個山谷，需要<strong>勁多人做野</strong>，令到薄扶林村落更加<strong>墟冚</strong>，可惜到咗七十年代，隨住置地買起牛奶公司，<strong>攞晒尐地嚟起樓咁滯</strong>，加埋後來畜牧業規管愈嚟愈嚴，牧場終於响八十年代<strong>摺埋</strong>。</p><figure class="image"><img src="https://assets.matters.news/embed/a52d69c7-2021-4a07-a998-2c4ed76b0eac.jpeg" data-asset-id="a52d69c7-2021-4a07-a998-2c4ed76b0eac" referrerpolicy="no-referrer"><figcaption><span>格格不入嘅前牛奶公司基層員工宿舍</span></figcaption></figure><p>今日先去舊嘅<a href="https://www.hkcnews.com/article/14961/%E8%96%84%E6%89%B6%E6%9E%97%E6%9D%91-%E5%89%8D%E7%89%9B%E5%A5%B6%E5%85%AC%E5%8F%B8%E5%93%A1%E5%B7%A5%E5%AE%BF%E8%88%8D-%E4%BF%9D%E8%82%B2-14961/%E9%9D%9E%E4%B8%8D%E8%83%BD%E4%B9%9F%E2%94%80%E2%94%80%E6%8E%A2%E8%A8%8E%E8%96%84%E6%89%B6%E6%9E%97%E6%9D%91%E5%8F%AF%E8%A1%8C%E7%9A%84%E5%85%B1%E5%B1%85%E6%A8%A1%E5%BC%8F" rel="noopener noreferrer" target="_blank">牛奶公司基層員工宿舍</a>外圍睇一睇，佢嘅外牆同幾年前一樣都仲係搭上一層綠色嘅紗網。這兩幢建築物，外型好似當年嘅<strong>七層徙置屋。</strong>由馬路望上山邊，佢哋就似兩隻怪獸<strong>睥住</strong>山谷入面嘅牲畜同牧草咁，<strong>勁巖巉。</strong> </p><figure class="image"><img src="https://assets.matters.news/embed/99da461c-d8ad-43fe-89dc-25f851af60c3.jpeg" data-asset-id="99da461c-d8ad-43fe-89dc-25f851af60c3" referrerpolicy="no-referrer"><figcaption><span>草蘆似個圓型嘅堡壘</span></figcaption></figure><h2>草蘆</h2><p>離開宿舍，我哋就去搵草蘆。就算當年成個山谷都種滿象草，不過冬季生長比較慢，所以就起咗好多個草蘆嚟收埋， 後來甚至要由外地進口禾草嚟做飼料。成個牧場範圍原本有好多個草蘆，而呢個聽講係現存唯一完整的遺址。呢個草蘆三層樓高，似個圓型嘅堡壘，塔頂係圓錐型，<strong>好骨緻 </strong>。</p><figure class="image"><img src="https://assets.matters.news/embed/ed15fc24-6258-459a-9ea5-4e17b0f46cb7.jpeg" data-asset-id="ed15fc24-6258-459a-9ea5-4e17b0f46cb7" referrerpolicy="no-referrer"><figcaption><span>高處眺望呢一帶</span></figcaption></figure><h2>生態熱點</h2><p>影一陣相，我哋就沿住山路行到一個配水庫天台嘅公園，响高處望呢一帶嘅景色：香港第一個水塘--薄扶林水塘。然後跟住近排於對蟲鳥等生態拍攝得心應手嘅老死<em>言</em>，追蹤一個又一個嘅生態熱點，睇到生平第一隻龍眼雞。以前<strong>掛住</strong>响龍眼樹同荔枝樹度搵佢哋，原來只係無緣。可惜尐龍眼雞，被一班<strong>嘈嘈閉</strong>嘅人類嚇到鳥獸散。</p><figure class="image"><img src="https://assets.matters.news/embed/6cabe8ee-3b1c-450c-9170-605839e9400a.jpeg" data-asset-id="6cabe8ee-3b1c-450c-9170-605839e9400a" referrerpolicy="no-referrer"><figcaption><span>上:中国壁虎嘅蛋;下:龍眼雞 </span></figcaption></figure><h2>港府嘅保育態度</h2><p>疫情關係，無緣入伯大尼修院參觀，唯有匆匆路過。至於由牛奶公司舊高級職員宿舍保育成為嘅薄鳧林牧場，仲未開幕，又無得睇。進入牧場遺址近海灣嘅區域，一條古蹟石柱就竪立响簡陋嘅垃圾站側邊，可見當局對於古物保育嘅態度，正正就係當<strong>睇佢唔到</strong>。</p><figure class="image"><img src="https://assets.matters.news/embed/8dc603b5-67fc-4075-aa8d-988c0002876a.jpeg" data-asset-id="8dc603b5-67fc-4075-aa8d-988c0002876a" referrerpolicy="no-referrer"><figcaption><span>港府嘅保育態度</span></figcaption></figure><h2>牧場遺址</h2><p>行無耐又見到一個大型水缸，大約八米高，天花<strong>冧咗</strong>，响厚度只有兩尺嘅牆壁上行，大家都小心翼翼。</p><figure class="image"><img src="https://assets.matters.news/embed/041da474-88f2-4cd8-81f1-bd98b38b5262.jpeg" data-asset-id="041da474-88f2-4cd8-81f1-bd98b38b5262" referrerpolicy="no-referrer"><figcaption><span>小心翼翼行過大型水缸</span></figcaption></figure><p>然後就見到幾座牛屎池遺址。大家都對完整無缺果座無乜興趣，反而聚焦响<strong>冧淨</strong>橫樑果一座。因為陽光<strong>啱啱好</strong>射果落果邊，加上果條睇落<strong>危危乎</strong>嘅石梯<strong>，</strong>同埋地面幾大塊芋頭葉，令到畫面更加豐富。我都乘機同小友人<strong>練咗一次膽</strong>。 </p><figure class="image"><img src="https://assets.matters.news/embed/fd3c941f-d433-432d-b9a4-530b13266bc9.jpeg" data-asset-id="fd3c941f-d433-432d-b9a4-530b13266bc9" referrerpolicy="no-referrer"><figcaption><span>牛屎池遺址</span></figcaption></figure><p>幾十年過去咗，當然唔會再留低一尐痕跡或者<strong>一朕除，</strong>而呢度最終亦都回歸大自然，滋養呢片土地<strong>。</strong>就算有GPS嘅引領，同埋前人留低下嘅絲帶記號，响叢林中間，都要<strong>摷一輪</strong>先可以去到最標誌性嘅牛棚。有人覺得牛棚嘅欄杆似<strong>尿兜</strong>，我就覺得佢似泊單車尐欄杆，反正<strong>咩人睇咩野</strong>。可惜山野嘅寧靜唔係必然，一堆五十人嘅行山大隊慢慢<strong>蒲頭</strong>，正正係<strong>人未到，聲先到</strong>。雖然佢哋有同伴提醒，影都未見就<strong>咪咁大聲</strong>，但係個別人士依然<strong>話之你</strong>。加上佢哋見住你影相都强行入鏡，我<strong>哋</strong>只好行埋一邊，寧願<strong>餵蚊</strong>。老死亦順便<strong>點醒</strong>個仔，做人有要品，千祈咪<strong>做埋尐咁嘅野</strong>。 </p><figure class="image"><img src="https://assets.matters.news/embed/10065391-cd3d-42fa-88bc-5b1cf5ad2cd1.jpeg" data-asset-id="10065391-cd3d-42fa-88bc-5b1cf5ad2cd1" referrerpolicy="no-referrer"><figcaption><span>大自然攞番佢嘅土地</span></figcaption></figure><figure class="image"><img src="https://assets.matters.news/embed/58a377bc-3c27-4f5f-8cb1-33231b761aeb.jpeg" data-asset-id="58a377bc-3c27-4f5f-8cb1-33231b761aeb" referrerpolicy="no-referrer"><figcaption><span>牛棚嘅欄杆</span></figcaption></figure><h2>雞籠灣瀑布</h2><p><strong>搞掂</strong>，响風涼水冷嘅華富邨<strong>食碗麵</strong>，然後就順路落海邊行吓。相傳呢一個瀑布，正正係幾百年前外國商船嘅食水補給源頭，加上維多利亞深水港同埋九龍群山嘅庇佑，先至令到大不列顛<strong>流晒口水</strong>，改變我城嘅歷史。</p><figure class="image"><img src="https://assets.matters.news/embed/5e223f25-4892-4746-a207-6339bcd169eb.jpeg" data-asset-id="5e223f25-4892-4746-a207-6339bcd169eb" referrerpolicy="no-referrer"><figcaption><span>雞籠灣瀑布</span></figcaption></figure><h2>機槍堡壘</h2><p>瀑布外面有一個機槍堡壘，<strong>對正</strong>南丫島，保護住進入維多利亞港嘅水道。香港保衛戰發生嘅時候，日軍無响呢度登陸，所以應該無戰鬥痕跡，不過就有傳日軍曾經响附近殘殺軍民。機槍堡上層嘅樓梯已經無咗，不過佢同天然岩壁形成九十度角，加上有樹根盤纏，又成就咗一個比年青人試練嘅好地方。</p><figure class="image"><img src="https://assets.matters.news/embed/bd94c735-b13a-4efa-a32f-bdd12b4c9bbe.jpeg" data-asset-id="bd94c735-b13a-4efa-a32f-bdd12b4c9bbe" referrerpolicy="no-referrer"><figcaption><span>年青人試練嘅好地方</span></figcaption></figure><p>輕輕鬆鬆嘅全日行程，包含咗村落，水務，牧場，戰爭遺址同埋生態欣賞，仲有瀑布同海岸風光。<strong>你叫我點樣不愛香港嘅一草一木，一磚一瓦呢？</strong></p>
