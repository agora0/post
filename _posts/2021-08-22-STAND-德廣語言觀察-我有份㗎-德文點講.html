---
layout: post
title: "【德廣語言觀察】「我有份㗎」德文點講？"
date: 2021-08-22 01:13:09.554000000 Z
link: https://www.thestandnews.com/personal/%E5%BE%B7%E5%BB%A3%E8%AA%9E%E8%A8%80%E8%A7%80%E5%AF%9F%E6%88%91%E6%9C%89%E4%BB%BD%E3%97%8E%E5%BE%B7%E6%96%87%E9%BB%9E%E8%AC%9B
categories: stand
tags: blog
author: 石賈墨
---

<figure><img src="https://images.weserv.nl/?url=assets.thestandnews.com/media/photos/4254341113702.png"><figcaption><span>資料圖片，來源：Miguel Á. Padriñán @ Pexels</span></figcaption></figure><p>原來華記係手足！能夠以街站形式引出潛伏嘅打人暴動阿伯，確實充滿正能量！</p>

<p>既然阿伯你有份打的話，就有份坐返幾碌，咩都有你份！</p>

<p>用德文講「有份」，其實都有一個廣東話有關聯嘅講法，不過未講呢個翻譯之前，應該要講下德文一個好重要嘅字：der Teil/das Teil。</p>

<p>德文有少部分嘅字，寫法雖然一樣，但係配合唔同嘅性，就可以有唔同嘅意思（Homonyme），最經典嘅例子，一定係 der Band，die Band 同 das Band。</p>

<p>呢三個字有咩分別？唔係重點，所以你留言話我知啦。</p>

<p>德文 Teil 作為名詞，係有「一部份」嘅意思，而 das Teil 更多時候係物理上嘅一部份，就好似廣東話講「Part 屎」咁，玩開電子嘅朋友未必會講「零件」的。</p>

<p>而 der Teil 呢個字就更加常用，而且會配合好多唔同嘅字組成複合詞 Kompositum，例子有：</p>

<blockquote>
<p>「突出嘅部分」der Vorteil 即係 優點</p>

<p>「靠後嘅部分」der Nachteil 即係 缺點</p>

<p>「散咗嘅部分」der Bruchteil 即係 一小部分</p>

<p>「大嘅部分」der Großteil 就係… 大部分咁解囉</p>

<p>「部分時間」die Teilzeit 即係 part time 工作咁解</p>
</blockquote>

<p>講到 part time 工作，同英文嘅 part 比較，德文嘅 Teil 的確相似。但係始終都有啲唔同，例如話，德文可以用 teilen 嚟做動詞。</p>

<p>作為動詞，teilen就有「分享」嘅意思。「分」出嚟嘅嘢，就係一「份」，加多個部首之後，意思都唔同咗，其實呢個操作都幾似德文，不過中文就用部首去標記，而德文就用返串法同詞類去做轉換咁解。</p>

<p>講到最後，Teil- 作為一個可分割嘅質詞（Partikel）詞頭，有幾個動詞大家應該要識，例如 A1 已經要學嘅 teilnehmen，解作「參加」活動，同英文嘅 take part in 好相似，不過跟嘅介詞係 an 配合 Dativ 去用。</p>

<p>例子：Ich nehme an einer Demonstration teil. 我參加一個示威活動。</p>

<p>所以，「我有份㗎」嘅德文，原來真係可以叫「有份」teilhaben，意思同 teilnehmen 好相似，類似嘅講法仲有 beteiligen，同英文好似嘅 partizipieren。</p>

<p>「我有份㗎」— Ich hatte daran teil!</p>

<p>&nbsp;</p>

<p><a href="https://www.facebook.com/StegermattsNachhilfeService/posts/2604713899836892/" target="_blank">作者 Facebook</a></p>
