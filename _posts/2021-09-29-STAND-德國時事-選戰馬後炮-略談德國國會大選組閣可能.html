---
layout: post
title: "【德國時事】選戰馬後炮 — 略談德國國會大選組閣可能"
date: 2021-09-29 08:37:30.145000000 Z
link: https://www.thestandnews.com/international/%E5%BE%B7%E5%9C%8B%E6%99%82%E4%BA%8B%E9%81%B8%E6%88%B0%E9%A6%AC%E5%BE%8C%E7%82%AE%E7%95%A5%E8%AB%87%E5%BE%B7%E5%9C%8B%E5%9C%8B%E6%9C%83%E5%A4%A7%E9%81%B8%E7%B5%84%E9%96%A3%E5%8F%AF%E8%83%BD
categories: stand
tags: blog
author: 石賈墨
---

<figure><img src="https://images.weserv.nl/?url=assets.thestandnews.com/media/photos/wDGQ8dP14eM.jpg"><figcaption><span>德國國會大樓（資料圖片，來源：Claudio Schwarz @ Unsplash）</span></figcaption></figure><p>首先，我自己本身估計，CDU/CSU 應該就算表現差都好，都應該會贏到個馬鼻。當然最後結果，其實 Union 都唔係真係輸好多，淨係輸 10 個議席，所以最後民調同結果相比，Union 都係比預期好咗丁丁咁多。始終，遊離選民入面有好多懶人，到最後無咩諗法，都會投大黨。</p>

<p>我曾經不下一次聽到德國人講「雖然…（數臭大政黨不是下刪一千字），但係我都想投畀有機會可以合組政府嘅政黨」。始終細政黨要入國會有門檻，如果投完入唔到，其實係間接放大咗其他人選票嘅力量，所以唔鍾意太左太右嘅政黨，好多時候最後都會投黑紅。</p>

<p>好啦，講組閣的話，依家言之尚早，但係計算上有三個可能性，依媒體估計都係：<br>
最有可能 —&nbsp;交通燈聯盟：社民黨 + 綠黨 + 自民黨（紅綠黃）<br>
其次 —&nbsp;牙買加聯盟：聯盟黨 + 綠黨 + 自民黨（黑綠黃）<br>
最唔似樣 —&nbsp;永續大聯盟：社民黨 + 聯盟黨（紅黑）</p>

<div><figure><img src="https://images.weserv.nl/?url=assets.thestandnews.com/media/photos/FAR9jNYWEAU1Oqp.jpg"><figcaption><span>圖表來源：ZDF 網站</span></figcaption></figure></div>

<p>組交通燈有咩困難？社民黨比較左傾，例如話想改革基層社會福利，加最低工資加到 12 歐一個鐘（依家係 9.X 歐），而自民黨比較右傾，反對加最低工資，亦都想令退休保障制度更加自由有彈性，Lindner 亦都有意攞財長呢個位。自民黨依家成為組閣嘅膽，有幾樣嘢一定會企硬，社民黨肯唔肯讓步就真係好難講，不過社名黨講到明有心先組交通燈，所以成事機會最大。</p>

<p>組牙買加有咩困難？首先，牙買加上一屆其實已經有傾過，最後係自民黨令到談判破裂的，咁今次自民黨會唔會又扮大牌？應該唔會，今次自民黨好想入政府，已經同綠黨預先傾緊，依家反而係綠黑撈唔撈得埋咁解。社民黨亦講到明會力爭總理之位，聯盟黨選戰失敗，好多人已經叫拉錫算狗掃，退返返去做反對黨先，如果仍然貪入政府，肯定會有好多反對聲音。</p>

<p>有人話，大聯盟唔會出現啦！之前講咗唔再組，但係睇返四年前，其實好多社民黨嘅人已經講咗話唔要再畀聯盟陰乾，就算選完之後都好多人大大聲話唔要組，傾牙買加先，但係傾傾下傾唔成，最後咪又係死死氣玩多次？所以政治係妥協嘅藝術，無絕對嘅。但係當然相對可能性比較低啦，因為社民黨攞最多議席，本身已經唔想同黑黨再組，再組的話，上一次已經不滿嘅人，明言會走人（例如代理黨主席 Kevin Kühnert）。社民黨都係傾向做交通燈先，而同黃綠傾唔埋嘅可能性肯定比紅黑傾唔埋嘅可能性低好多。</p>

<p>咁對香港人嚟講，最好係咩結果？當然係紅綠燈啦。綠黨黃黨都喺香港議題上面非常支持香港人的。不過呢個題目，我想再深入啲講，留返下次再講。</p>

<p>&nbsp;</p>

<p><strong>延伸閱讀：</strong>   &nbsp;<br>
<a href="https://www.stegermatt.de/blog-bundestagwahl-21-hartz-iv/" target="_blank">【德國時事】我經歷過嘅德國綜援悲傷故事，分析拉錫點解話攞綜援原來係份工！</a><br>
<a href="https://www.stegermatt.de/china-wahl-check-blog/" target="_blank">【德國時事】爆肝之作！「對華政策選舉放大鏡」上線啦！ </a>&nbsp;<br>
<a href="https://www.stegermatt.de/blog-bw-election/" target="_blank">【德國時事】巴符州選舉 —&nbsp;我發現，呢幾日，我討厭政治…</a></p>

<p>原刊於<a href="https://www.stegermatt.de/blog-germany-election-2021/" target="_blank">作者網誌</a></p>
