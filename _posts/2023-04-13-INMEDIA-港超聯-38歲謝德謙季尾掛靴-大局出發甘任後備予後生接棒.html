---
layout: post
title: "【港超聯】38歲謝德謙季尾掛靴  大局出發甘任後備予後生接棒"
date: 2023-04-13 08:09:21.000000000 +00:00
link: https://www.inmediahk.net/node/%E9%AB%94%E8%82%B2/%E3%80%90%E6%B8%AF%E8%B6%85%E8%81%AF%E3%80%9138%E6%AD%B2%E8%AC%9D%E5%BE%B7%E8%AC%99%E5%AD%A3%E5%B0%BE%E6%8E%9B%E9%9D%B4-%E5%A4%A7%E5%B1%80%E5%87%BA%E7%99%BC%E7%94%98%E4%BB%BB%E5%BE%8C%E5%82%99%E4%BA%88%E5%BE%8C%E7%94%9F%E6%8E%A5%E6%A3%92
categories: inmedia
tags: blog
author: 獨媒報導
---

<img src="https://www.inmediahk.net/files/column_images/20230413S.png" /><div class="field field-name-body field-type-text-with-summary field-label-hidden"><div class="field-items"><div class="field-item even"><p><font color="#e4692b">【獨媒報導】</font>38歲前港隊成員、現效力港超聯冠忠南區的謝德謙，今季季尾後將會掛靴。謝德謙接受球隊官方訪問，對於過去數季均退居後備，他從大局出發指，任何工種均需要後生接棒，而20歲的隊友伍瑋謙已為港隊成員，更需要上陣機會：「你無可能一個老師傅坐到尾，做到退休。佢可以坐到退休，但後面接上嚟嗰個人毫無經驗，咁佢上唔到手，對最尾件事係唔好。」</p>
<p>謝德謙又感謝足球帶給自己的所有，「無足球，無謝德謙」，認為每人都沒有太多時間能找到喜愛的工作，並可以走到最後：「行到尾係一件好難嘅事，因為你要克服好多傷患、機遇，好多唔同嘅環境，你克服到先可以行得到去最尾。」</p>
<p><a data-flickr-embed="true" href="https://www.flickr.com/photos/inmediahk/21703311686/in/album-72157658703078829/" title="DSC_6469"><img src="https://live.staticflickr.com/5798/21703311686_382d7d384b_b.jpg" width="1024" alt="DSC_6469" /></a><br /><em>謝德謙（後排右一）</em></p>
<p><strong>感謝貝鈞奇賞識  鄭兆聰有要求令自己進步</strong></p>
<p>在職業生涯期間，謝德謙先後效力香港08、公民、太陽飛馬及南區。謝德謙在2003年以學徒球員身份加入香港08，翌季獲公民挑選入隊。訪問中有不少有「感謝」，謝德謙點名感謝公民主席貝鈞奇的賞識。自2015年轉投南區，謝德謙稱當時獲球隊主教練鄭兆聰招手，初時不熟悉對方，後者對球員要求高，令球員有進步：「雖然佢個人怪怪地，但佢係一個好有要求嘅人嚟，佢嘅要求先令到我嘅進步咁大。」</p>
<p><a data-flickr-embed="true" href="https://www.flickr.com/gp/inmediahk/9cR3G5TXUp" title="DSC_1385"><img src="https://live.staticflickr.com/65535/52286824386_a18e758020_b.jpg" width="1024" alt="DSC_1385" /></a><br /><em>鄭兆聰（左一）</em></p>
<p>謝德謙在2018至2019年球季曾當選最佳十一人，並以884分鐘保持香港頂級聯賽最長時間不失球的紀錄，指有賴隊友撐起自己。他表示，南區與公民的形式接近，同屬家庭式的球會，隊友如兄弟，教練和管理層關係密切：「至少呢度無話邊個係大佬先，由大到細，我哋又肯教啲細嘅，細嘅又肯聽我哋一班有經驗嘅去講。」</p>
<p><a data-flickr-embed="true" href="https://www.flickr.com/gp/inmediahk/o6586G0p4z" title="DSC_2196"><img src="https://live.staticflickr.com/65535/52314903504_e0f614ec0a_b.jpg" width="1024" alt="DSC_2196" /></a></p>
<p><strong>職業生涯未獲冠軍成遺憾  望今季最後衝刺</strong></p>
<p>在本地球壇馳騁近20年，謝德謙稱慶幸「行咗咁長嘅路」。對於職業足球員的身份進入尾聲，謝德謙則稱越來越有感覺，「好似要完啦噃，自己咁鍾意做嘅嘢，可能要去轉變」，他強調踢足球是自己的理想，但人越大便要思考日後的路。</p>
<p>不過，謝德謙在職業生涯從未獲得冠軍，他承認是遺憾：「我哋曾經入過決賽，但都把握唔到，有時入到去決賽或者盃賽，係有少少運氣喺裡面，始終臨場發揮，我哋真係球員經驗少啲，未必可以發揮得咁好。」</p>
<p>冠忠南區目前已殺入足總杯、菁英盃四強，對手均為標準流浪，謝德謙期望球隊今季可以最後衝刺，殺入決賽及奪冠而回：「如果我呢一年完嘅話攞到冠軍，掂一掂都無憾。」</p>
<p><a data-flickr-embed="true" href="https://www.flickr.com/gp/inmediahk/JhHmE44ko8" title="DSC_8977"><img src="https://live.staticflickr.com/65535/51596209520_f0cbf10a81_b.jpg" width="1024" alt="DSC_8977" /></a></p>
<p><strong>謝德謙的不爭  指「總要有人接棒、可以將香港足球推前啲」</strong></p>
<p>廉頗老矣，尚能飯否？謝德謙一直是球隊守門員的不二之選，過去數季則退居後備。守門員的巔峰普遍較其他位置的球員遲，45歲的意大利守門員保方亦未言退，謝德謙則知所進退。談到其不爭，謝德謙認為總要有人接棒，更反問既然接棒的人已出現，為何不放手：「我可以選擇同球會講，點解你唔俾我踢？我覺得我狀態好，練足、俾晒你，但你無謂要球會難做，同埋係可以令到球會進步嘅話，點解唔嘗試？」</p>
<p>隊友伍瑋謙現時是南區正選守門員，20歲的他已是香港足球代表隊成員。謝德謙盡顯無私，指對方可為港隊貢獻，自己出任後備「可以將香港足球推前啲」：「無謂因為自己想要嘅嘢，一時嘅自私。反而啲嘢睇遠啲，對任何人任何事都係好。」</p>
<p>謝德謙認為伍瑋謙有潛質、願景成為更好的守門員，希望對方繼續努力，才可以走得更遠。至於另一守門員蔡子濤，謝德謙讚揚他勤力，但職業足球就是「好波不如好運」，「時機未到你，就算你幾好都發揮唔到」，期望對方裝備好自己，靜待機會的來臨。</p>
<p><a data-flickr-embed="true" href="https://www.flickr.com/gp/inmediahk/s0q745xymT" title="DSC_0932"><img src="https://live.staticflickr.com/65535/52524447964_485e955e67_b.jpg" alt="DSC_0932" /></a><br /><em>伍瑋謙（資料圖片）</em></p>
<p><strong>寄語年輕球員多裝備靜待機會  「你無可能一世做後備」</strong></p>
<p>被問到對年輕球員的寄語，謝德謙指「自己懶過，飄飄然過」，尤其在首年踢甲組聯賽，便入選香港足球代表隊兼奪得最佳年青球員，感到不思進取：「到你真係感覺到要再去努力、去進步嘅時間，真係會遲。」</p>
<p>謝德謙認為，年輕球員在等待正選機會期間，必須更要認真訓練，「任何機會一嚟就把握到，正選位就係你㗎啦，你無可能一世做後備。除非你好甘心做後備，一世咁hea落去。」</p>
<p><a data-flickr-embed="true" href="https://www.flickr.com/gp/inmediahk/F7i439704w" title="螢幕截圖 2023-04-13 下午4.04.03"><img src="https://live.staticflickr.com/65535/52813363162_33974b8517_b.jpg" width="1024" alt="螢幕截圖 2023-04-13 下午4.04.03" /></a><br /><em>南區影片截圖</em></p>
<p>在訪問中，謝德謙最後感謝妻子的支持，自言太專注足球及工作，對方協助了自己很多，他在訪問期間更一度眼濕濕。</p>
<p>冠忠南區周六的港超聯賽事，將在主場香港仔運動場迎戰傑志，是球隊今季最後一場主場賽事。鄭兆聰已表示，謝德謙將會正選上場。</p>
</div></div></div><div class="field field-name-taxonomy-vocabulary-20 field-type-taxonomy-term-reference field-label-above"><div class="field-label">版權:&nbsp;</div><div class="field-items"><div class="field-item even"><a href="https://www.inmediahk.net/taxonomy/term/5068">禁止衍生</a></div></div></div>
