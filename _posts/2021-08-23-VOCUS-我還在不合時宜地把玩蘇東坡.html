---
layout: post
title: 我還在不合時宜地把玩蘇東坡
date: 2021-08-23 07:54:15.000000000 +00:00
link: https://vocus.cc/user/@gong_follower/61131d27fd897800014c73ee
categories: vocus
tags: blog
author: 龔鵬程大學堂
---

<p>明崔子忠畫蘇軾留帶圖 軸 / 國立故宮博物院 / CC BY 4.0 （https://theme.npm.edu.tw/opendata/DigitImageSets.aspx?sNo=04011010）</p>
<p>之前曾寫文章呼籲別被學術論文綁架了生活。<strong>如何不被綁架？寫論文只是生活中一件事，不是全部，更不是生活本身，故寫論文之外，還要能得生活之趣。這不是說就要「拋了書卷去尋春」，而是說即使仍在讀書寫文章，也不能被生活綁了架。</strong></p>
<p>例如古人寫詩話作筆記，是記一點好玩的事、有趣的知識點、忽然的會心處、乃至閒談諧謔之可憶者。後來學究們卻把它變成寫論文的準備，彷彿工程作業中收集材料、做卡片。久而久之，學者便不會寫札記了，札記一體亦亡。</p>
<p>龔鵬程手書札記一</p>
<p>我自幼愛讀《歷代筆記小說大觀》，生活偶有感會也常札記一二。後來雖寫論文占據了主業，仍不廢我吟嘯，或詩或雜文或筆記，同時亂寫一通。既可調節心情，亦能更換筆性。 </p>
<p>既是札記，通常凌雜無序，屬於段縑剩箋之類，不町不畦，「夢魂慣得無拘檢，又踏楊花過謝橋」。這在嚴謹的、工業化的學者看來，當無任何價值，而也許正是其價值之所在。我隨手寫的這類札記可太多了，自銷閒情，荼毒紙墨，內容各式各樣。底下摘兩篇談蘇東坡的，大家看著玩。</p>
<p>一是《讀東坡詩題記》，講讀東坡詩的一個特殊角度：讀他的詩題。還不用看詩，他的題目就很可玩味。二是《東坡傳詩錄》，談東坡詩裡提到的別人的詩：或是旅驛牆壁，不知為誰某所作，而令他有所觸動；或是醉中夢中記人詩語；或是扶箕降神；或疑為鬼語。詩各有其趣，而東坡興致盎然地紀錄，又記得有趣，更值得把玩。</p>
<p>東坡曾說讀書當「八面受敵」，一篇文章須從各個角度看。把玩東坡，亦當如此。</p>
<p>龔鵬程手書札記二</p>
<p><strong>《讀東坡詩題記》一卷。非讀東坡詩，乃讀其題也。詩家制題，最所講究，謝康樂、杜子美允為典型，東坡非最善者也。題或率或蔓，各依其情，或記日常，或恣諧戲，偶或同於日錄。詩家效藝，時以為戒。然一種生活氣息撲面而來，令人喜愛之，咸曰：是吾友也、是吾鄰也、是吾師也，微斯人，吾誰與歸？因雜寫讀記若干，以示景慕。云詩話乎？不知也！</strong></p>
<p>✩東坡為逍遙地仙，詩則《消搖錄》也。記錄生活，不避瑣屑，一切悲喜愉戚、親串往來、友朋調笑、飲食遊賞、物事經心者皆寓其間。生既不枉，活斯誠然，人能如此，乃無憾焉。六朝三唐人不能也。</p>
<p>✩詩有歷來言東坡者所未及注意處。如張子野年八十五尚買妾，東坡賀詩云「詩人老去鶯鶯在，公子歸來燕燕忙。柱下相君猶有齒，江南刺史已無腸」，固已膾炙人口矣。<br>
然紀昀曰：「遊戲之筆，不以詩論，詩話以其能切張姓，盛推之。然則案有《萬姓統譜》一部，即人人可為作者矣。」評語太苛，正不知遊戲神通適為詩家妙諦。東坡可愛處，豈不在斯？</p>
<p>此詩得趣處，亦實不在其切張生鶯鶯事，而在調張先年老而色心不滅也。夫人有色心，王陽明所謂良知良能也。東坡自有之，故亦能體會張子野老詩人之心情，調笑至有「一樹梨花壓海棠」之謔，此不必以詩論，然而詩又豈不在斯？《關雎》所謂「窈窕淑女，君子好逑」，非耶？</p>
<p>✩此心之發，在東坡亦不罕見。如《趙成伯家有麗人，僕忝鄉人，不肯開尊，徒吟春雪美，次韻一笑》《成伯家宴，造坐無由，輒欲效顰，而酒已盡，入夜不欲煩擾，戲作小詩，求數酌而已》《成伯席上贈所出妓川人楊姐》《立春日病中，邀安國仍請率禹功同來。僕雖不能飲，當請成伯主會，某當杖策倚幾於其間，觀諸公醉笑以撥滯悶也，二首》等詩皆其例。</p>
<p>中有「試問高吟三十韻，何如低唱兩三杯」之語，自注引「陶谷學生買得黨太尉故妓，遇雪，陶取雪水烹團茶，謂妓曰：『黨家應不識此？』妓曰：『彼粗人，安有此景？但能於銷金暖帳下淺斟低唱，吃羊羔兒酒。』陶默然愧之」事為說，且曰「莫言衰鬢聊相映，須得纖腰與共回」，則是意不在酒也。<br>
自注又曰：「聊答來句，義取婦人而已，罪過，罪過。」言涉不經，自顧未嘗不知，然友朋諧謔，豈無此一格哉？紀評於川妓楊姐一首，全施抹勒，前三首亦以為原不當入集，正可見真人與道貌岸然者之別。紀輒以道學家為迂為腐，不意持以較東坡，真趣遠不逮也。</p>
<p>✩惦記別人姬妾者，又有《王鞏屢約重九見訪，既而不至，以詩送將官樑交且見寄，次韻答之。交頗文雅，不類武人，家有侍者甚惠麗》《韓康公座上侍兒求書扇，二首》《循守臨行出小鬟，複用前韻》《戲贈田辨之琴姬》《張無盡過黃州，徐君猷為守，有四侍人，姓為孫、姜、閻、齊。適張夫人攜其一往婿家，既暮復還，乃閻姬也。最為徐所寵，因書絕句云》均屬此類。他人集中甚少見。至於《攜妓樂遊張山人園》之類，則當然，反而常見。</p>
<p>今考《野客叢書》稱洪駒父作《侍兒小名錄》，王銍所補《侍兒小名錄》則自謂補洪适書也。無論洪适、洪駒父，顯然惦記他人侍兒之風必與東坡有關。駒父即黃山谷外甥，《侍兒小名錄》中亦備載東坡朝雲事。續補其書者，蔚為南北宋之交一景觀，孰知竟啟自東坡哉？</p>
<p>✩東坡之好奇，不只形之於此，詩中多載異人、異事、異物、異夢，亦為一大特色。異事者，如「唐道人言天目山上俯視雷雨，每大雷電，但聞雲中如嬰兒聲，殊不聞雷震也」。<br>
異夢，如「數日前，夢一僧出二鏡求詩。僧以鏡置日中，其影甚異，其一如芭蕉，其一如蓮花，夢中與作詩」。<br>
異人，如「是日，偶至野人汪氏之居，有神降於其室。自稱天人李全，字德通，善篆字，用筆奇妙而字不可識，云天篆也。與余言有所會者。復作一篇仍用前韻」。</p>
<p>凡此之類甚多，且多相雜錯。</p>
<p>如《圓通禪院，先君舊遊也。四月廿日晚至宿焉，明日先君忌日也。乃手寫寶積獻蓋頌佛一偈，以贈長老僊公。僊公撫掌笑曰：昨夜夢寶蓋飛下，著處輒出火，豈此祥乎！乃作是詩》。<br>
又《子由在筠作東軒記，或獻之為東軒長老。其婿曹煥往筠，余作一絕句送曹，以戲子由。曹過廬山，以示圓通慎長老。長老慎欣然亦作一絕，送客出門，歸入室，趺坐化去》。<br>
此皆奇僧奇事，而詩或夢又相與俱也。</p>
<p>亦有他人異夢而為東坡所記者。如《秦少游夢發殯而葬之者，云是劉發之柩。是歲首，薦秦以詩賀之，劉涇亦有作，因次其韻》。</p>
<p>另有異事而為東坡所信，不以為異者，如《於文登海上得白石數升，如芡實，可作枕。聞梅丈嗜石，故以遺其子》。此即唐人詩「歸來煮白石」之石也。道家有此術，故軟之可使如芡實、硬則可為枕，東坡學道養生，信此不疑。</p>
<p>其在文登，尚有一事可記，詩題曰《楊康功使高麗還，奏乞立海神廟於板橋。僕嫌其地湫隘，移書使遷之文登，因古廟而新之。楊竟不從，不知定國何從見此書，作詩稱道不已。僕不能記其云何也，次韻答之》。</p>
<p>文登海市，夙有盛名，東坡亦嘗見之，故主張立海神廟於茲。余嘗過煙臺牟平棲霞萊州等處，稔知海神廟終不獲立於文登，今僅萊州尚存遺址而已，蓋崇祀不如南海之祝融也。唯東坡有神僊之思，故仍以立廟為亟。</p>
<p>至於仙家人物，亦其最所關切，頗欲探知彼等訊息。如《題毛女真》曰：「霧鬢風鬟木葉衣，山川良是昔人非。只應閒過商顏老，獨自吹簫月下歸」，以及《次韻子由書清汶老所傳秦湘二女圖》曰：「隨魔未必皆魔女，但與分燈遣歸去。丹元茅茨只三間，太極老人時往還」等，均可見其想像足以繼武漢皋遊女及楚騷之女蘿山鬼也。《十一月九日夜夢與人論神仙道術》，則仙家語。</p>
<p>至於回道人，殆指呂洞賓，云《回先生過湖州東林沈氏，飲醉，以石榴皮書其家東老庵之壁。云：『西鄰已富憂不足，東老雖貧樂有餘。白酒釀來因好客，黃金散盡為收書。』西蜀和仲，聞而和其韻三首。東老，沈氏之老自謂也，湖人因以名。其子偕作詩，有可觀者》。詩云「但知白酒留佳客，不問黃公覓素書」，蓋猶憾未能獲其傳授。噫嘻，先生之好奇也！</p>
<p>✩所謂神仙可致、道不遠人，坡公誠以為真實不妄也。故《子由將赴南都，與余會宿於逍遙堂，作兩絕句。讀之殆不可為懷，因和其詩以自解。余觀子由自少曠達，天資近道，又得至人養生長年之訣，而余亦竊聞其一二。以為今者宦遊相別之日淺，而異時退休相從之日長，既以自解，且以慰子由雲》，備言其賢昆仲學道之情。</p>
<p>此非虛語，故煉養食療內外丹，彼等均一一實修親證，當時友生後輩多受感染，《獨酌試藥玉滑盞，有懷諸君子。明日望夜，月庭佳景不可失，作詩招之》，足以作證。詩云：「鎔鉛煮白石，作玉真自欺。呼兒掃月榭，扶病良及時。」紀謂此只代柬耳，不以詩論。誠然！唯生活情狀，恰則見於此，且稍早另有《十月十四日以病在告，獨酌》云：「銅爐燒柏子，石鼎煮山藥。冷然心境空，彷彿來笙鶴」，出語未嘗不清灑自在。故知東坡之煉養非徒在形壽間，亦養心方也。</p>
<p>《在彭城，日與定國為九日黃樓之會，今復以是日，相遇於宋。凡十五年，憂樂出處，有不可勝言者。而定國學道有得，百念灰冷，而顏益壯。顧余衰病，心形俱悴，感之作詩一首》頗洩其心形俱修之關竅於此。</p>
<p>東坡每自驚以為工夫不足，實則夷曠平和，足為萬世欽仰之也。斯所以彼雖傳海上道人《以神守氣訣》，而吾更賞者，則為《吳子野絕粒不睡，過作詩戲之。芝上人、陸道士皆和，予亦次其韻》所云：「聊為不死五通仙，終了無生一大緣。獨鶴有聲知半夜，老蠶不食已三眠。憐君解比人間夢，許我時逃醉後禪。會與江山成故事，不妨詩酒樂新年。」</p>
<p>✩雖然，「冷然心境空」者，非遺物也。所謂「心境灰冷」，在他人為萬物不關心，在東坡則乘物以遊心，能得物趣且全天趣也。</p>
<p>小小名物，輒或關賞，如《初到杭州次韻柳子玉二絕》，所言僅地爐紙帳耳。至彭城則訪石炭，云可鑄為刀，後遂以雙刀遺子由，子由有詩次其韻。紀昀以為純屬寓言，蓋不知東坡於刀劍之類民物有特殊寓情，故疑其非實。</p>
<p>其實東坡贈人刀劍並不罕見，《郭祥正家醉畫竹石，石壁上郭作詩為謝且遺二銅古劍》乃郭贈東坡者；《張近幾仲有龍尾子石硯，以銅劍易之》，則以劍贈人。度東坡友朋間多有此等事，與其賞玩字、畫、石、硯、扇、枕、古董相間雜，為生活之清趣也。</p>
<p>《張作詩送硯反劍，乃和其詩，卒以劍歸之》可證凡有好物輒相邀賞，《觀張師正所蓄辰沙》之類是也。扇則《和張耒高麗鬆扇》。高麗本以摺扇著，茲則仍為團扇，曰：「可憐堂堂十八公，老死不入光明宮，萬牛不來難自獻，裁作團團手中扇。屈身蒙垢君一洗，掛名君家詩集裡，猶似漢宮悲婕妤，網蟲不見乘鸞字。」詩甚佳，然猶扇也。</p>
<p>別又有所謂琴枕者，果何物耶？依《歐陽晦夫惠枕》及《琴枕》諸詩可知即以似琴之器為枕也，當時民物，遂偶爾見於詩人行事及其詩中。至於石也硯也，久為文人雅玩者，則不殫述焉。</p>
<p>✩東坡蓋亦視文字為文人雅玩之一端，故頗有文字遊戲之作，如迴文即是。<br>
在黃州時，曾依江南本織錦圖上回文作詩三首曰：<br>
「春機滿織迴文錦，粉淚揮殘露井桐。人遠寄情書字小，柳絲低日晚庭空。」<br>
「紅箋短寫空深恨，錦句新翻欲斷腸。風葉落殘驚夢蝶，戍邊回雁寄情郎。」<br>
「羞雲斂慘傷春暮，細縷詩成織意深。頭伴枕屏山掩恨，日昏塵暗玉窗琴。」此方在東坡闢地開荒時，生計困窘，聊以此嬉戲消遣耳。</p>
<p>文字遊戲，本不易為，用心經營之，遂至夢寐中仍復為之。《十二月二十五日大雪始晴，夢人以雪水烹小團茶，使美人以飲。余夢中為作迴文詩，覺而記其一句云：亂點余花唾碧衫，意用飛燕故事也。乃續之為二絕句》，即為日有所思之遺蹟。當日此類遣興遊戲之作，如四時詞、三朵花、五禽言等，其實作用相似，詩並不佳，夫子曰：前言戲之耳。</p>
<p>✩與相似者為集句。或曰集句始於荊公固不確，然風氣之起確在荊公時，東坡有《次韻孔毅父集古人句見贈五首》即其證。東坡作此，殆亦文字遊戲，故紀批云「五首皆語雜嘲弄，頗有率句，不為傑作」，晚年和陶時作《歸去來》集字則差勝。所集十詩，紀云「此亦借事消閒，不得謂之詩，然亦不惡」，誠然。</p>
<p>以坡公之才，此類遊戲筆墨尚不能趁手，則知文字一道，為之實難。坡公傑作固多，遊戲為之之心輒令其有簡率處，為人所指摘。操觚者幾何不引以為戒耶？然而戲又不可禁止，無遊戲即無創造、無逸趣、亦無法律，此所以為難也。<br>
東坡早歲，即嘗為禁體詩，云「江上值雪，效歐陽體，限不以鹽玉鶴鷺絮蝶飛舞之類為比，仍不使皓白潔素等字，次子由韻」。此類詩，設有禁令，限某某不可為。既為遊戲，斯亦鍛鍊筆性之一法，足以規避庸言腐思，使出於陳腔濫調外，故東坡兄弟皆樂為之。異時撰作他事他題，自然亦將本此訓練以避流俗。</p>
<p>遊戲有放者有禁者，此禁者也。放者，使無執拘、無固必，心身鬆活，能得逸趣，夢魂慣得無拘檢，又踏楊花過謝橋也。禁者，制不使動，有規則、法度、刑罰以為裁判，如飲酒者樂其放逸矣，遂又有酒糾酒令，使聽號召，否則醉死曲鄉或至於亂也。</p>
<p>凡百技藝，可為遊戲者，皆因禁而不因放，如棋如牌如球如搏如鬥雞、走狗、賽馬、選美、掄才、競技等等皆然。其似放者，如暮春三月，會男女於水涘，奔者不禁，則禁於其非時矣，時而後令其暢其情，即其規則也。故《周禮》設官以掌之。<br>
文字遊戲，何不謂然？文體規範，即為其禁，破為新體則為放。然放之中，又有律則、有禁限，如迴文、如集字、如四禽言五禽言，即其另訂之規。新軌初馳，或不熟練，久則精熟矣。文學史之進展，每在於此，紀云此類不以詩論，然又未必然也。</p>
<p>✩紀於坡公《五禽戲》之類，曾言其有意效古樂府。此為覷破機關語，坡翁確有意於古樂府中尋解放之機。<br>
其《襄陽古樂府》三首，紀評曰：「樂府音節失傳，不過摹其字句。不似，何取乎？擬太似，何取乎？擬少陵，純制新題，自是斬斷葛藤手。太白雖用古題，多是不敢明言而託之古，亦非以此體為高。此首摹古有痕，故為姿致，都非天然」，確有所見。蓋李杜以來詩家多持此見，故鮮取途於古樂府者，紀評可謂公論。<br>
然而既為公論矣，東坡豈不知之？知之而仍作《襄陽古樂府》《上堵吟》《襄陽樂》《竹枝歌》等等者，何哉？或亦有意於另覓音節字句之異理耶？余讀張籍、李賀、李商隱之詩，皆見其有別得齊梁體及古樂府之奧妙者，故頗與他人不同。坡翁亦嘗欲於此取途乎？</p>
<p>✩東坡亦有類如太白之寫今事而用古題古稱者，如《古纏頭曲》曰：「鵾弦鐵撥世無有，樂府舊工惟尚叟。一生喙硬眼無人，坐此困窮今白首。」硬語以肖鐵拔，正樂府作法，而亦可見東坡注情於音樂之況。</p>
<p>其寫樂器樂聲如此者，故亦甚多。世常以詞人評坡翁為不當行不嫻音律所誤，真以為東坡音盲，其實非是。蓋音樂本其家學，蘇洵、蘇轍均能鼓琴也。</p>
<p>《出峽時舟中聽大人彈琴詩》紀據起首「彈琴江浦夜漏永，斂衽竊聽獨激昂」，謂獨激昂三字不似聽琴，暗諷其不知音理，且以為與下文不貫。殊不知此古今之別也。古樂云亡，宋以後之所謂古琴，皆染於方外，以高士氣、枯禪心求上古微茫寂寞之音，故琴品愈高，琴音愈淡，特標琴以古琴之名以旌其古。殊不知琴於古代初不如是。</p>
<p>即在唐代，沈佺期《霹靂引》不云乎？「始戛羽以騞砉，終扣宮而砰駖。電耀耀兮龍躍，雷闐闐兮雨冥。氣嗚唅以會雅，態欻翕以橫生。有如驅千旗、制五兵；截荒虺、斫長鯨。孰與廣陵比，意別鶴儔精而已。俾我雄子魄動，毅夫發立。懷恩不淺，武義雙輯。視胡若芥，剪羯如拾。豈徒慷慨中筵，備群娛之翕習哉？」<br>
依《琴操》言，乃楚商遊九皋之澤，遇風雷霹靂，畏懼而歸作此曲。足見審美範疇中屬於崇高壯美一格，非清微淡遠之云云。</p>
<p>坡公所謂激昂也，古之琴曲，輒有此，蘇洵所奏亦如此，故下文以古樂淪亡為說。曰「自從鄭衛亂雅樂，古器殘缺世已亡」，又曰「無情枯木今尚爾，何況古意墮微茫」，上下意正相貫。紀曉嵐以明清古琴風尚繩之，反嫌其不通矣。且此好古，亦與《古纏頭曲》讚歎「鵾弦鐵拔世無有」相似，俱可見其音樂趣味。</p>
<p>然東坡亦不排斥僧琴，《聽僧昭素琴》及《聽賢師琴》，皆稱許其清淡平和，云「大弦春溫和且平，小弦廉折亮以清」及「至和無攫醳，至平無按抑」。此與《聽武道士彈賀若》而以陶潛詩擬之相似。宋代方外琴風，固如是也，故亦不以古聲鞳鞺求之。</p>
<p>✩唯當時方外亦別有傳承於古者，坡翁已自不曉，僅能以異事記之，如《破琴詩二首》之類。序甚長，曰</p>
<p>「舊說房管開元中，嘗宰盧氏，與道士邢和璞出遊。過夏口村，入廢佛寺，坐古松下。<br>
和璞使人鑿地得甕，中所藏婁師德與永禪師書，笑謂管曰：頗憶此耶？管因悵然，悟前生之為永師也。<br>
故人柳子玉寶此畫，云是唐本，宋復古所臨者。<br>
元佑六年三月十九日，予自杭州還朝，宿吳松江，夢長老仲殊挾琴過。<br>
予彈之，有異聲；就視琴頗損，而有十三絃。<br>
予方嘆惜不已，殊曰：雖損尚可修。<br>
曰：奈十三絃何？殊不答，誦詩云：『度數形名本偶然，破琴今有十三絃。此生若遇邢和璞，方信秦箏是響泉。』予夢中了然識其所謂，既覺而忘之。<br>
明日晝寢，復夢殊來，理前語，再誦其詩。方驚覺而殊適至，意其非夢也。問之殊蓋不知。<br>
是歲六月，見子玉之子子文京師，求得其畫，乃作詩並書所夢其上。」</p>
<p>詩則美十三絃音節如佩玉而譏當時新琴絲聲不附木，宛然七絃箏。足見雖是夢中聞仲舒長老彈琴，仍多感會，悠然遂思古道也。其嗤新琴為七絃箏，尤堪莞爾，蓋雅俗之辨也。《見和月下聽琴》曰：鼓琴可一洗羯鼓，亦是此旨。</p>
<p>龔鵬程手書札記三</p>
<p><strong>附：東坡傳詩錄</strong></p>
<p>✩記昔遊忠州白鶴觀，壁上高絕處有小詩，不知何人題也。詩云：仙人未必皆仙去，還在人間人不知，手把白髦從兩鹿，相逢聊問姓名誰？（記白鶴觀詩）欲掛衣冠神武門，先尋水竹渭南村。卻將舊斬樓蘭劍，買得黃牛教子孫。余舊見此詩於關右壁間，愛之，不知何人詩也（記關右壁間詩）。</p>
<p>✩余官鳳翔，見村邸壁上書此數句，愛而誦之云：人間有漏仙，兀兀三杯醉；世上無眼禪，昏昏一枕睡。雖然沒交涉，其奈略相似。相似尚如此，何況真個是（記西邸詩）。</p>
<p>✩忽然湖上片雲飛，不覺舟中雨溼衣。折得蓮花渾忘卻，空將荷葉蓋頭歸。<br>
江上檣竿一百尺，山中樓臺十二重。山僧樓上望江上，遙指檣竿笑殺儂。<br>
湘中之人讀黃老，手援紫藟坐碧草。春至不知湘水深，日暮忘卻巴陵道。<br>
爺孃送我青楓根，不記青楓幾回落。當時手刺衣上花，今日為灰不堪著。<br>
浦口潮來初渺漫，蓮舟溶漾採花難。芳心不愜空歸去，會待潮平更折看。<br>
酒盡君莫沽，壺傾我當發。城市多囂塵，還山弄明月。<br>
卜得上峽日，秋江風浪多。巴陵一夜雨，腸斷木蘭歌。<br>
寒草白露裡，亂山明月中。是夕苦吟罷，寒燭與君同。</p>
<p>元佑三年二月廿一日，夜與魯直、壽朋、天啟會於伯石齋舍。此一卷皆仙鬼作，或夢中所作也。又記《太平廣記》中有人為鬼物所引入墟墓，皆華屋洞戶。忽為劫墓者所驚，出，遂失所見，但云「芫花半落，松風晚清」。吾每愛此兩句，故附之書末（書鬼仙詩）。</p>
<p>✩回先生詩云：「西鄰已富憂不足，東老雖貧樂有餘。白酒釀成因好客，黃金散盡為收書。」東坡居士和云：「世俗何知貧是病，神仙可學道之餘，但知白酒留佳客，不問黃公覓素書。」</p>
<p>熙寧元年八月十九日，有道人過沈東老飲酒，用石榴皮寫句壁上，自稱回山人。東老送之出門，至石橋上。先渡橋數十步，不知其所往。或曰：「此呂先生洞賓也。」七年，僕過晉陵，見東老之子偕，道其事。時東老既沒三年矣，為和此詩（書所和回先生詩）。</p>
<p>✩「淮西功業冠吾唐，吏部文章日月光。千載斷碑人膾炙，不知世有段文昌。」「李白當年流夜郎，中原無復漢文章。納官贖罪人何在？志士悲歌淚數行。」紹聖間，臨江軍驛站壁上得此詩，不知誰氏子作也（記臨江驛詩）。</p>
<p>「簾卷窗穿戶不扃，隙塵風葉亂縱橫。幽人睡足誰呼覺，攲枕床前有月明。」紹聖間人得此詩於沿流館中，不知何人詩也。今錄之以益篋笥之藏（記沿流館詩）。</p>
<p>昨夜欲曉，夢客有攜詩文見過者，覺而記其一詩云：「道惡賊其身，忠先愛其親。誰知畏九折，亦自是忠臣。」又有數句若銘贊者，曰：「道之所以成，不害其耕；德之所以不修，以賊其牛（元豐七年二月十一日記夢文）。</p>
<p>✩昨日夢人告我云：「知真享佛壽，識妄吃天廚」，余甚領其意。或曰：「真即享佛壽，不妄吃天廚。」余曰：「真即是佛，不妄即是天，何但饗而吃之乎？其人甚可余言（記夢中句）。</p>
<p>✩元豐八年正月旦日，子由夢李士寧相過，草草為具。夢中贈一絕句云：「先生惠然肯見客，旋買雞豚旋烹炙。人間飲酒未須嫌，歸去蓬萊卻無吃。」明年閏二月六日，為予道之，書以遺遲云（書子由夢中詩）。</p>
<p>✩秦太虛言：寶應民有以嫁娶會客者，酒半，客一人竟起出門。主人追之，客若醉甚將赴水者，主人急持之。客曰：「婦人以詩招我，其辭云：『長橋直下有蘭舟，破月衝煙任意遊。金玉滿堂何所用？爭如年少去來休。』倉皇就之，不知其為水也。」然客竟亦無他。夜會說鬼，參寥舉此，聊為之記（記鬼詩）。</p>
<p>✩元豐三年正月朔日，余始去京師來黃州。二月朔，至郡。至之明年，進士潘丙謂予曰：「異哉，公之始受命，黃人未知也。有神降於州之僑人郭氏之第，與人言如響，且善賦詩，曰：『蘇公將至，而吾不及見也。』已而，公以是日至，而神以是日去。」其明年正月，丙又曰：「神復降於郭氏。」<br>
予往觀之，則衣草木為婦人，而置箸手中，二小童子扶焉。以箸畫字，曰：「妾，壽陽人也，姓何氏，名媚，字麗卿。自幼知讀書屬文，為伶人婦。唐垂拱中，壽陽刺史害妾夫，納妾為侍妾，而其妻妒悍甚，見殺於廁。妾雖死，不敢訴也，而天使見之，為直其冤，且使有所職於人間。蓋世所謂子姑神者，其類甚眾，然未有如妾之卓然者也。公少留而為賦詩，且舞以娛公。」</p>
<p>詩數十篇，敏捷立成，皆有妙思，雜以嘲笑。問神仙鬼佛變化之理，其答皆出於人意外。坐客撫掌。作《道調梁州》。神起舞中節，曲終，再拜以請曰：「公文名於天下，何惜方寸之紙，不使世人知有妾乎？」<br>
予觀何氏之生，見掠於酷吏，而遇害於悍妻，其怨深矣，而終不指言刺史之姓名，似有禮者。客至，逆知其平生，而終不言人之陰私與休咎，可謂智矣。又知好文字而恥無聞於世，皆可賢者。粗為錄之，答其意焉（子姑神記）。</p>
<p>✩蘇軾別有《三姑問答》亦錄此事者，云：僕嘗問姑是神耶仙耶？三姑曰：「曼卿之徒也。」<br>
欲求其事為作傳，三姑曰：「妾本壽陽人，姓何名媚，字麗卿。父為廛民，教妾曰：汝生而有異，他日必貴於人。遂送妾於州人李志處修學，不月餘，博通九經。父卒，母遂嫁妾與一伶人，亦不旬日，洞曉五音。時刺史誣執良人，置之囹圄，遂強娶妾為侍妾。不歲餘，夫人側目，遂令左右擒妾，投於廁中。幸遇天符使者過，見此事，奏之上帝，敕送冥司理直其事，遂令妾於人間主管人局。」<br>
余問云：「甚時人？」三姑云：「唐時人。」<br>
又問名甚，三姑云：「見有一所主，不敢言其名。」<br>
又問刺史後為甚官，三姑云：「後入相。」又問甚帝代時人，姑云：「則天時。」又問：「上天既為三姑理直其事，夫人後得甚罪？」三姑云：「罰為下等。」<br>
三姑因以啟謝云：「學士刀筆冠天下，文章爛寰字。身之品秩，命之本常。朝野共矜而不能留連，皇王懷念而未嘗引拔。暫居小郡，實屈大賢。如賤妾者，主之愛而共憎，事之臨而無避。罪於非辜之地，生無有影之門。賴上天之究情，使微軀之獲保。何期有辱朝從，下降寒門。罪宜千誅，事在不赦。維持陰福，以報大德。」<br>
又問云：「某欲棄仕路，作一黃州百姓，可否？」三姑戲贈一絕云：「朝廷方欲強蒐羅，肯使賢侯此地歌？只待修成云路穩，皇書一紙下天河。」<br>
又問：「余欲置一莊，不知如何？」三姑云：「學士功名立身，何患置一莊不得。又云：「道路無兩頭，學士甚處下腳？」再贈一絕云：「蜀國先生道路長，不曾插手細思量。枯魚尚有神仙去，自是凡心未滅亡。」<br>
又《謝臘茶》詩云：「陸羽茶經一品香，當初親受嚮明王。如今復有蘇夫子，分我花盆美味嘗。」<br>
《謝張承議惠香》云：「南方寶木出名香，百和修來入供堂。賤妾固知難負荷，為君祝頌達天皇。」<br>
又《贈世人》云：「贈君一術眇生辰，不用操心向不平。隱賄隱財終是妄，謾天謾地更關情。花藏芳蕊春風密，龍臥深潭霹靂驚。莫向人前誇巧佞，蒼天終是有神明。」<br>
又《贈王奉職》云：「平生有幸得良妻，此日同舟共濟時。蜀國乃為君分野，思余自此有前期。」<br>
又為《琴歌》云：「七絃品弄仙人有，留待世人輕插手。一聲欲斷萬里雲，山林鬼魅東西走。況有離人不忍聽，才到商音淚漸傾。雁柱何須誇鄭聲，古風自是天地情。伯牙死後無人知，君侯手下分巧奇。月明來伴青松陰，露齒笑彈風生衣。山神不敢隱蹤跡，笑向山陰懼傷擊。一曲未終風入松，玉女驚飛來住側。勸君休盡指下功，引起相思千萬滴。」</p>
<p>✩江淮間，俗尚鬼。歲正月，必衣服箕帚為子姑神，或能數數畫字，黃州郭氏神最異。<br>
予去歲作《何氏錄》以記之。<br>
今年黃人汪若谷家，神尤奇。<br>
以箸為口，置筆口中，與人問答如響。<br>
曰：「吾天人也。名全，字德通，姓李氏。以若谷再世為人，吾是以降焉。」箸篆字，筆勢奇妙，而字不可識。曰：「此天篆也。」與予篆三十字，云是天蓬咒。使以隸字釋之，不可。<br>
見黃之進士張炳，曰：「久闊無恙。」炳問：「安所識？」答曰：「子獨不記劉苞乎？吾即苞也。」<br>
因道炳昔與苞起居語言狀甚詳。炳大驚，告予曰：「昔嘗識苞京師，青巾布裘，文身而嗜酒，自言齊州人。今不知其所在。豈真天人乎？」<br>
或曰：「天人豈肯附箕帚為子姑神從汪若谷遊哉？」予亦以為不然。全為鬼為仙，固不可知，然未可以其所託之陋疑之也。<br>
彼誠有道，視王宮豕牢一也。<br>
其字雖不可識，而意趣簡古，非墟落間竊食愚鬼所能為者。<br>
昔長陵女子以乳死，見神於先後宛若，民多往祠。<br>
其後漢武帝亦祠之，謂之神君，震動天下。<br>
若疑其所託，又陋於全矣。<br>
世人所見常少、所不見常多，奚必於區區耳目之所及，度量世外事乎？姑藏其書，以待知者（天篆記）。</p>
<p>龔鵬程手書札記四</p>
<p><strong>跋：東坡嘗雜記其所見聞他人詩，略如上所錄。其中或旅驛牆壁，不知為誰某所作，而有所觸動；或醉或夢中記人詩語；或扶箕降神；或疑為鬼語者不一，非坡翁之好事，孰能得此趣哉？其中，回道人呂洞賓事，別有詩歌；子姑神，則敘之者再。</strong><br>
<strong>按：子姑或稱紫姑，六朝時信仰已眾，厥後遍及各地，婦女奉請者尤多，奉請方勢及所卜內容各異。請於上元及七夕者，蔚為禮俗，其他則隨時召降耳。東坡所載，大抵為扶箕法。據云別有降附真人法等。宋以後愈盛，今則罕見矣。</strong><br>
<strong>至於天篆云云，或與余所書「雲篆」相似耶。坡翁篤嗜道術，故述神異事偶及於此，實則天蓬咒，東坡本自曉。紹聖三年，端午且為惠州道士鄒葆廠光書之以助避災，則天篆天蓬咒雲者，豈此翁故作狡獪耶？余不能知也。避人辟世，聊藉翁之逸趣以發我閒情耳，己亥秋分，寫於燕京稻香湖畔，龔鵬程</strong><br>
<strong>右《東坡傳詩錄》一卷，非傳東坡之詩，蓋因東坡雜記而得傳之詩事也。詩抑事，皆可觀，而記有文趣，彌可愛也。鵬程又記</strong></p>
<p><br>
</p>
<p>…</p>
<p>編按：<a href="https://zh.wikipedia.org/zh-tw/%E8%8B%8F%E8%BD%BC">蘇軾（1037年1月8日－1101年8月24日）</a></p>
<p>…</p>
<p>推薦閱讀：</p>
<figure><a href="https://medium.com/%E9%BE%94%E9%B5%AC%E7%A8%8B%E5%A4%A7%E5%AD%B8%E5%A0%82/%E9%A2%A8%E6%B0%A3%E9%80%86%E8%BD%89%E6%88%90%E7%81%BD-%E9%BE%94%E9%B5%AC%E7%A8%8B-%E5%88%A5%E8%A2%AB%E5%AD%B8%E8%A1%93%E8%AB%96%E6%96%87%E7%B6%81%E6%9E%B6%E4%BA%86%E7%94%9F%E6%B4%BB-50075faa12d0"><strong>風氣逆轉成災！龔鵬程：別被學術論文綁架了生活</strong></a><br>
<a href="https://medium.com/%E9%BE%94%E9%B5%AC%E7%A8%8B%E5%A4%A7%E5%AD%B8%E5%A0%82/%E9%A2%A8%E6%B0%A3%E9%80%86%E8%BD%89%E6%88%90%E7%81%BD-%E9%BE%94%E9%B5%AC%E7%A8%8B-%E5%88%A5%E8%A2%AB%E5%AD%B8%E8%A1%93%E8%AB%96%E6%96%87%E7%B6%81%E6%9E%B6%E4%BA%86%E7%94%9F%E6%B4%BB-50075faa12d0"><em>現在，號稱具有科學性、創造性、理論性、平易性的學術論文（Academic paper）已成了我們社會中之一景。</em>medium.com</a><a href="https://medium.com/%E9%BE%94%E9%B5%AC%E7%A8%8B%E5%A4%A7%E5%AD%B8%E5%A0%82/%E9%A2%A8%E6%B0%A3%E9%80%86%E8%BD%89%E6%88%90%E7%81%BD-%E9%BE%94%E9%B5%AC%E7%A8%8B-%E5%88%A5%E8%A2%AB%E5%AD%B8%E8%A1%93%E8%AB%96%E6%96%87%E7%B6%81%E6%9E%B6%E4%BA%86%E7%94%9F%E6%B4%BB-50075faa12d0">a</a></figure>
<figure><a href="https://medium.com/%E9%BE%94%E9%B5%AC%E7%A8%8B%E5%A4%A7%E5%AD%B8%E5%A0%82/%E6%96%87%E4%BA%BA%E7%95%AB%E7%9A%84%E5%BD%A2%E6%88%90-4f94644e747d"><strong>文人畫的形成</strong></a><br>
<a href="https://medium.com/%E9%BE%94%E9%B5%AC%E7%A8%8B%E5%A4%A7%E5%AD%B8%E5%A0%82/%E6%96%87%E4%BA%BA%E7%95%AB%E7%9A%84%E5%BD%A2%E6%88%90-4f94644e747d"><em>真正文人畫的出現，應該從宋代講起。…</em>medium.com</a><a href="https://medium.com/%E9%BE%94%E9%B5%AC%E7%A8%8B%E5%A4%A7%E5%AD%B8%E5%A0%82/%E6%96%87%E4%BA%BA%E7%95%AB%E7%9A%84%E5%BD%A2%E6%88%90-4f94644e747d">a</a></figure>
<figure><a href="https://medium.com/%E9%BE%94%E9%B5%AC%E7%A8%8B%E5%A4%A7%E5%AD%B8%E5%A0%82/%E8%A9%9E-%E4%B8%8D%E6%98%AF%E5%AE%8B%E6%9C%9D%E4%BB%A3%E8%A1%A8%E6%80%A7%E6%96%87%E9%AB%94-161d1796032d"><strong>詞，不是宋朝代表性文體</strong></a><br>
<a href="https://medium.com/%E9%BE%94%E9%B5%AC%E7%A8%8B%E5%A4%A7%E5%AD%B8%E5%A0%82/%E8%A9%9E-%E4%B8%8D%E6%98%AF%E5%AE%8B%E6%9C%9D%E4%BB%A3%E8%A1%A8%E6%80%A7%E6%96%87%E9%AB%94-161d1796032d"><em>近代人寫文學史，常持「一代有一代文學」之論，謂唐詩、宋詞、元曲、明清小說，為各代之勝。論宋代者，遂皆輕詩而重詞，以為宋詞才是宋代的代表性文體。殊不知這只是現代人的觀點</em>medium.com</a><a href="https://medium.com/%E9%BE%94%E9%B5%AC%E7%A8%8B%E5%A4%A7%E5%AD%B8%E5%A0%82/%E8%A9%9E-%E4%B8%8D%E6%98%AF%E5%AE%8B%E6%9C%9D%E4%BB%A3%E8%A1%A8%E6%80%A7%E6%96%87%E9%AB%94-161d1796032d">a</a></figure>
<p><br></p>
