---
layout: post
title: "【獄中書信】一齊出聲努力抵抗移民潮　係每個人嘅當務之急"
date: 2021-05-17 08:39:42.000000000 +00:00
link: https://thestandnews.com/politics/%E7%8D%84%E4%B8%AD%E6%9B%B8%E4%BF%A1-%E4%B8%80%E9%BD%8A%E5%87%BA%E8%81%B2%E5%8A%AA%E5%8A%9B%E6%8A%B5%E6%8A%97%E7%A7%BB%E6%B0%91%E6%BD%AE-%E4%BF%82%E6%AF%8F%E5%80%8B%E4%BA%BA%E5%98%85%E7%95%B6%E5%8B%99%E4%B9%8B%E6%80%A5/
categories: stand
tags: blog
author: 劉頴匡
---

<img width="600" src="https://images.weserv.nl/?url=cdn.thestandnews.com/media/photos/cache/20210517-12_TZVGl_600x0.png" /><br /><br /><p>每個受苦難嘅人都總會希望自己嘅苦難至少可以有一啲意義。</p>
<p>假若 47 人坐監當真可令香港實現民主，我諗要我哋坐得再耐幾年都心甘情願，或者至少於我而言係咁樣。曾經天真地想過，如果政府夠膽拉哂民主派坐監，件事一定好轟動。而家政府真係敢做，亦的確曾經轟動過一時，但個世界都係冇任何改變。我哋經歷嘅苦難冇為民主運動乃至香港社會帶嚟任何影響，就只係多咗相對出名啲嘅人坐咗監，想像中嘅政治衝擊完全冇出現，大概連當權者都會對呢一種詭異嘅平靜感到驚訝。</p>
<p>每日仍然不斷有新嘅手足踉蹌入獄，但都只係變成一個數字，而呢個數字嘅增加，只係令越來越多香港人驚、放棄、離開。幫政權手製造阻嚇力、減低民主運動嘅力量已經成為手足坐監嘅唯一意義。呢樣係咪就係香港人想見到嘅場面？又係咪喺牆內嘅人想面對嘅現實？</p>
<p>意義係由人去賦予嘅，我希望自己受嘅苦難可以成為香港人勇敢地堅持留低嘅理由，係可以振奮人心、而非擊潰士氣。當我明知將要承受刑責，都毅然選擇留喺香港，其他人有能力喺度守護香港現有面貌嘅人，有咩理由恐懼？又有咩理由捨我哋而去？如果香港再冇香港人，我哋為咩而坐監？政治犯嘅存在，係應該令港人更加堅強、信念更加茁莊，證明政權濫捕策略係枉費心機嘅；而唔應該係令香港人意志消沉、忘記初衷，製造政權成功遏止民主運動嘅歷史事實。</p>
<p>成日話唔知留喺度有咩可以做，一齊出聲努力抵抗移民潮就已經係每一個人嘅當務之急。兄弟爬山總唔可能係我爬獅子山而你爬阿爾卑斯山。我已經盡咗力兌現對其他手足許下過嘅「齊上齊落」承諾，我最大心願係將來出獄仍然可以見到我心愛同熟悉嘅香港，而非深感決定留港坐監係人生最 on9 嘅抉擇。如果無力感侵佔心志，請記住你仍然有能力協助我同好多在囚手足達成呢個心願。 </p>
<p>喺咁熱嘅天氣下要寫信真係好吃力，比起之前春天起碼辛苦兩倍。但係我知你一定會好想收到我嘅信，所以我一定會努力堅持，但可能真係未必每日寫到四版，或者有時要拖遲一兩日先寄出。希望八隻長毛貓 + 唐貓唔會熱死啦！睇到隔離營啲人投訴冷氣太凍真係屌出聲。</p>
<p style="text-align: center;"><housenewsphoto data-photo-id="249371"></housenewsphoto></p>
<p style="text-align: center;"><housenewsphoto data-photo-id="249372"></housenewsphoto></p>
<p> </p>
<p><a href="https://www.patreon.com/posts/51349374" target="_blank">作者 Patreon</a></p>
