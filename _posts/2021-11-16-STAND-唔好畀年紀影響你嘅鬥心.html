---
layout: post
title: 唔好畀年紀影響你嘅鬥心
date: 2021-11-16 14:36:48.015000000 Z
link: https://www.thestandnews.com/sport/%E5%94%94%E5%A5%BD%E7%95%80%E5%B9%B4%E7%B4%80%E5%BD%B1%E9%9F%BF%E4%BD%A0%E5%98%85%E9%AC%A5%E5%BF%83
categories: stand
tags: blog
author: 足球說故事
---

<figure><img src="https://images.weserv.nl/?url=assets.thestandnews.com/media/photos/JP0qiWQzjrg.png"><figcaption><span>資料圖片，來源：Konstantin Evdokimov @ Unsplash</span></figcaption></figure><p>最近踢咗場石地聯賽，終於贏波。</p>

<p>終於？係，因為對上一次我哋贏波，其實已經係半年前 5 月嘅事，呢半年來一共有 12 場比賽，成績 1 勝 11 負，嗰一勝其實來自對手棄權不戰而勝嘅 3 分，至今已經 9 連敗。</p>

<p>不論人腳、實力、踢法同戰術，我哋都比唔上同組嘅咁多隊，我哋嘅失球數字等如對手嘅得球數字，相反亦然，輸得最甘嗰場畀人大炒 7-0，場均輸 3 球、畀人撳住打只能死守打反擊係每場必然嘅事。（要不是賽會將我哋連升 4 至 5 個級別，可能我哋唔會係咁輸）</p>

<p>贏波嘅感覺好耐冇感受，甚至有時失去埋踢波嘅樂趣。</p>

<p>「場場咁畀人炒有咩意思？」<br>
「對手擺明勁我哋咁多，我哋真係冇得踢」<br>
「唔好講戰術先，想拎個波落嚟踢都好難」<br>
「不如申請降班啦真心，起碼我哋嚟會畀人撳住屌打」</p>

<p>以上說話，基本上每次輸到懷疑人生時都會 loop，但好記得有隊友講過一番話：</p>

<p>「輸波唔係問題，問題係心態。下下都想踢返啲弱嘅對手點樣進步？」</p>

<p>成日話，鬥心隨住年紀愈大愈下降，但其實我更加認為，係因為心態差而令鬥心不斷無止境地下降。</p>

<p>我哋成隊都唔係十八廿二，講唔出咩青春無悔要搏盡，但二十中至三十出頭嘅我哋，又係咪真係已經步入不求進步、但求有波踢兩下嘅收山階段？每一次輸波都好氣餒，屌你老味又輸，但粗口當中其實都有團不甘心嘅火苗喺度，那怕團火時大時細，無可否認就係好想贏返一次。</p>

<p>今場波，對手排第二，我哋尾二，但最後我哋竟然 1-0 小勝。呢場波同以往咁多場波最大嘅分別，並唔係我哋多咗乜嘢超級外援又或者邊個球王上身 carry 全隊，而係作為陣中一份子，我感受到大家內心嗰團火。</p>

<p>每一下協守，大家都會認真嗌住：「唔好出腳」／「補我個位」／「回防逗深」；</p>

<p>每一次失誤，大家都會好肉緊：「唔好出腳呀嘛」／「寒住佢嘛」／「傳好啲呀」／「做好啲呀」；</p>

<p>每一次做唔好，大家都自責：「對唔住，冇下次」／「下球做好啲」／「冇下球」／「唔好頹，頂住呀喂」；</p>

<p>連平日笑笑口、一副玩玩下嘅心態嘅隊友，呢一刻都收起笑臉認真提場、嗌波、要波；大家每一下嘅防守都係瞓身去盡；每一次回防都係不息氣力；即使技術唔夠勁嘅隊友，但仍憑住嗰下咬緊牙關嘅心態力迫對手；成場波嘈過演過唱，呢個現象係我咁多場都未曾見過，係前所未有地感受到嗰份認真同鬥心。</p>

<p>足足等咗半年終於贏波，嗰種喜悅，</p>

<p>係奶力都用盡但仍然好想繞場怒奔一個圈；</p>

<p>係明知聽日要開朝早九點、一陣仲要趕尾班車返大西北，但仍然想留喺球場唔走住；</p>

<p>甚至係發現，原來我哋仲未去到只想聯誼玩玩波養生嘅退休心態，想贏嘅鬥心，原來一直冇減退。即使贏唔到，但每一次落去有冇盡力，有冇進步，有冇改善，其實係會好明顯睇到，已經離成功不遠。</p>

<p>鬥心嘅嘢，從來冇分年齡，無論 14 歲定 41 歲，只要你肯去做，鬥心一定係度，唔好俾藉口自己。</p>

<p>可能打文嘅我，呢一刻都開始變打飛機打到成地精，可能下一場贏波都要等半年之後，又或者喺其他人眼中都只係一場好普通嘅比賽，但 anyway，其實我最重點想講嘅係：</p>

<p>「唔好畀年紀影響你嘅鬥心，唔好畀年紀成為唔去奮鬥嘅藉口；而技術從來唔係定勝負嘅唯一指標，心態先係贏波嘅關鍵」</p>

<p>我希望睇呢篇文嘅你哋，都搵到一班一齊奮鬥、一齊成長嘅波友，一齊贏落去！</p>

<p>最後都想講多句，呢一句係同隊友講：</p>

<p>和你哋踢波，雖然成日輸波，但能夠一齊贏波，我很愉快。</p>

<p>&nbsp;</p>

<p>原刊於<a href="https://www.facebook.com/footballstorytelling/posts/4555298467886823" target="_blank">作者 Facebook</a></p>
