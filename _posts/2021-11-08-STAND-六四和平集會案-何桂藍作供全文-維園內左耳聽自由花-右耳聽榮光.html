---
layout: post
title: "【六四和平集會案】何桂藍作供全文：維園內左耳聽自由花，右耳聽榮光"
date: 2021-11-08 12:33:49.758000000 Z
link: https://www.thestandnews.com/court/%E5%85%AD%E5%9B%9B%E5%92%8C%E5%B9%B3%E9%9B%86%E6%9C%83%E6%A1%88%E4%BD%95%E6%A1%82%E8%97%8D%E4%BD%9C%E4%BE%9B%E5%85%A8%E6%96%87%E7%B6%AD%E5%9C%92%E5%85%A7%E5%B7%A6%E8%80%B3%E8%81%BD%E8%87%AA%E7%94%B1%E8%8A%B1%E5%8F%B3%E8%80%B3%E8%81%BD%E6%A6%AE%E5%85%89
categories: stand
tags: blog
author: 立場報道
---

<figure><img src="https://images.weserv.nl/?url=assets.thestandnews.com/media/photos/lam-22.png"></figure><blockquote>
<p>去年六四和平集會案踏入第 6 日審訊，黎智英、鄒幸彤及何桂藍否煽惑他人參與未經批准集結等罪，法官胡雅文早前裁定案件表證成立。何桂藍今（8 日）在區域法院自辯時稱，她不認同支聯會，但認為政權亦不能用疫情打壓集會權利，「所以我入去反抗禁令」。她又指，「全世界得一個地方，係你喺六四拎蠟燭出嚟行街，係要拉要鎖㗎啫，就係中國大陸啦，我想睇下香港同大陸有幾大分別。」（<a href="https://www.thestandnews.com/court/%E5%85%AD%E5%9B%9B%E5%92%8C%E5%B9%B3%E9%9B%86%E6%9C%83%E6%A1%88%E4%BD%95%E6%A1%82%E8%97%8D%E5%85%A8%E4%B8%96%E7%95%8C%E5%83%85%E4%B8%80%E5%9C%B0%E6%96%B9%E5%85%AD%E5%9B%9B%E6%8B%BF%E8%A0%9F%E7%87%AD%E5%87%BA%E8%A1%97%E8%A6%81%E6%8B%89%E8%A6%81%E9%8E%96-%E6%83%B3%E7%9C%8B%E9%A6%99%E6%B8%AF%E8%88%87%E5%A4%A7%E9%99%B8%E6%9C%89%E4%BD%95%E5%88%86%E5%88%A5">另見報道</a>）</p>

<p>《立場新聞》記者紀錄了何桂藍作供對答如下，篇幅所限略有修減：</p>
</blockquote>

<p>D：何桂藍辯護律師<br>
何：何桂藍<br>
官：法官胡雅文</p>

<p>*&nbsp; &nbsp; &nbsp;*&nbsp; &nbsp; &nbsp;*&nbsp; &nbsp; &nbsp;*&nbsp; &nbsp; &nbsp;*</p>

<p>D：她選擇作供。</p>

<p>（何桂藍身穿粉紅色長袖襯衫、黑色長褲，綁了一頭高馬尾。）</p>

<p>何：本人何桂藍謹以至誠，據實聲明及確認本人所作之證供均屬真實及為事實之全部，並無虛言。</p>

<p>何：希望要紙筆</p>

<p>官：點解？</p>

<p>何：因為控方大狀的英文太差</p>

<p>（官拒絕，要求何桂藍按照自己原本的語言選擇，繼續使用中文作供）</p>

<p>*&nbsp; &nbsp; &nbsp;*&nbsp; &nbsp; &nbsp;*&nbsp; &nbsp; &nbsp;*&nbsp; &nbsp; &nbsp;*</p>

<h2><strong>「我是普通香港人，與所有人享一樣的政治權利」</strong></h2>

<p>D：從你的背景說起。你幾多歲？</p>

<p>何：31</p>

<p>D：在事件發生，2020 年 6 月&nbsp;4 日，你的職業是？</p>

<p>何：我當時係一間海外大學的研究生，寫緊畢業論文，未畢業。</p>

<p>D：有些人會認為你是一個政治人物，你會如何形容自己？</p>

<p>何：我會說我是一個普通到無得再普通的香港人。我有派傳單、擺街站，我做嘅所有嘢，都係每個香港人有權利做嘅嘢。因為喺一個正常嘅民主社會，政治參與和發聲是平常到不得之了，任何一個公民都可以參與。我當時冇任何公權力在身，不是立法會議員，不是區議員，沒有任何公職。</p>

<p>官：你的看法是，你並不是一個政治人物？有些人認為你是政治人物，但你自己認為？</p>

<p>何：我覺得我同當日在維園的十幾萬人，以及現在在公眾席的所有人一樣，有一樣的政治權利。</p>

<p>D：除了派傳單、擺街站，你有否參與其他活動？</p>

<p>何：我係 2020 年開始冇做任何記者的工作。所以我之後係經常參與一些政治行動。而我係唔會去研究那些行動有冇人組織，我認為應該去嘅就會去。</p>

<p>D：你參與那些行動的理由的是什麼？</p>

<p>官：這是否與這個案件有關？</p>

<p>D：與她為何那天出現在維園有關。</p>

<p>D：現在說六四在維園的事情。何小姐，你有否去過任何支聯會主辦的六四晚會，2020 之前。</p>

<p>何：出於自己意願的沒有。唯有一次，有個朋友從中國大陸來，佢好想去，我帶佢去。</p>

<h2><strong>稱不認同支聯會</strong></h2>

<p>D：你如何形容那次經驗？</p>

<p>何：唔係好認同支聯會嘅嗰啲嘢咯。因為嗰時應該是 16 年，成個公民社會有好多六四的活動，中大又有，港大又有，但係我嗰次喺維園的時候，支聯會請了嘉賓上台，我記得有蔡子強嗰啲啦。佢哋對其他人嘗試記憶六四的 attempt 是好唔認同，同埋係單單打打。咁我本身都唔係特別鍾意支聯會㗎啦，我見到佢哋咁樣對其他人紀念、記住六四的 effort 是這樣的態度，咁我覺得我以後都唔會再去（支聯會舉辦的維園六四燭光晚會）㗎啦。</p>

<p>D：你對於紀念六四的看法是怎樣，如果你不同意支聯會？</p>

<p>何：首先一個人如何記住六四，同佢認不認可支聯會，我覺得完全是兩回事啦。我覺得你記住六四個問題是在於，你記住之後你要做啲咩嘢，而唔係你會唔會每年去一次個儀式到悼念。好早就聽到一句說話啦，如果燭光是沒法點燃你生活的每一面的話，咁就真係每年維園見㗎啦。咁大家都知道支聯會係最鍾意講下年見嘅。</p>

<p>D：2020 年 6 月 4 日，見到你進入維園，對嗎？</p>

<p>何：係。</p>

<p>D: 你為何選擇那晚進入維園？</p>

<p>何：因為我見到警方冇批不反對通知書給支聯會。我明白法理上，她只是禁止緊支聯會的集會，但我自己覺得佢實際上的目的，是要嚇到香港人唔敢入維園咯。咁我見到好多以前每年都會去維園嘅人，開始喺到講，阿記住就得啦，在心中啦，明就明啦。咁我就覺得好難接受啦，尤其是我哋知道，喺大陸有咁多人，冒著咁大風險，都會在六四的時候做公開的活動，我不想他們見到香港人一畀政權威嚇，就返曬自己屋企露台，甚至純粹在個腦度記住就算。</p>

<p>而我係見到支聯會係宣布話，遍地開花嘅，我喺呢個 court 聽鄒幸彤講先知道，遍地開花原來包維園嘅。（眾笑）我當時聽到支聯會話遍地開花，我嘅認知呢，就係支聯會今年唔喺維園搞了。即係話 30 年來第一次呢，唔會有支聯會喺現場做任何嘅主導，亦都唔會係一個悼念六四嘅行為啦，所以我先決定去。如果係悼念六四嘅話，我係唔會去嘅。</p>

<p>D：也許你可以澄清：你說你不會去，如果只是悼念六四，那麼你去的原因是什麼？你行動的時候你在想什麼？</p>

<p>何：我自己覺得呢，悼念係一種心理嘅活動來嘅，咁最盡都係 google 一張蠟燭相跟著擺 ig 嘅啫。我當日去維園呢，係因為我見到政權借疫情來打壓，咁就算我有幾唔同意支聯會都好，我都覺得佢哋唔應該畀人剝奪權利，所以我入去反抗呢個禁令。</p>

<h2><strong>「全世界得一個地方，六四攞支蠟燭出來行街要拉要鎖」</strong></h2>

<p>D：你決定入維園之前，有否同任何人商量？</p>

<p>何：冇，呢個係我自己嘅政治判斷。冇人邀請我，亦都冇人需要叫我先去，我自己識去嘅。我亦都冇約人。</p>

<p>D：講那天發生的細節。5:30 你在哪裏？</p>

<p>何：睇片見到我喺記利佐治街。</p>

<p>D：那時候你是否意識到，維園正在發生什麼？</p>

<p>何：唔知道。</p>

<p>D：具體來說，噴水池廣場發生什麼？</p>

<p>何：冇留意。</p>

<p>D：你何時進入維園？</p>

<p>何：我唔記得，大約七點鐘。</p>

<p>D：你獨自進入，還是與朋友？</p>

<p>何：我同幾個朋友一齊去。</p>

<p>D：你為何與她們一齊進入？</p>

<p>何：我本身在記利佐治街，我在朋友街站幫手，之後就一齊去維園。</p>

<p>D：你知不知道他們為何入維園？</p>

<p>何：冇問過。</p>

<p>D：當你進入維園，你有冇聽到、看到警方的公告、通告？</p>

<p>何：冇留意。</p>

<p>D：那一天，你穿了什麼？</p>

<p>何：一件黑色的 t shirt。</p>

<p>D：那是什麼意義？</p>

<p>何：因為我覺得 2019 之後，著黑色衫就係反抗政權的象徵。</p>

<p>D：你是否記得，你有否拿著什麼東西，當進入維園？</p>

<p>何：行入去的時候冇。</p>

<p>D：當你入到去？</p>

<p>何：我有拎蠟燭和花。</p>

<p>D：點解？</p>

<p>何：因為在我認知裏面，全世界就得一個地方，係你喺六月四日攞支蠟燭出來行街呢，係要拉要鎖嘅啫，就係中國大陸了。咁我想睇下香港同大陸有咩分別了。</p>

<p>*&nbsp; &nbsp; &nbsp;*&nbsp; &nbsp; &nbsp;*&nbsp; &nbsp; &nbsp;*&nbsp; &nbsp; &nbsp;*</p>

<p>D：你入維園後，你記得你坐在哪裏？</p>

<p>何：我睇片見到某個足球場，但我唔知道幾號。</p>

<p>D：你坐低之後做了什麼？</p>

<p>何：我同隔離嘅朋友傾計。</p>

<p>D：你記得，在大約 7:33，第一被告走近你的群組，並且交談？</p>

<p>何：打一個招呼⋯⋯？</p>

<p>D：你沒有同佢傾計？</p>

<p>何：咁有前輩行埋來搞個爛 gag，唔畀啲反應好似唔太禮貌</p>

<p>D：看影片，在大約 7:50，黃之鋒接受訪問，你記得你那時在做什麼？</p>

<p>何：我睇片見到我同梁凱晴喺度傾緊計。</p>

<p>D：你是否知道，他在接受訪問？</p>

<p>何：冇留意。（黃之鋒）24 小時都接受緊訪問㗎啦。</p>

<p>D：在大約 8 點鐘，你是否記得自己在做什麼？</p>

<p>何：冇睇錶，唔肯定。</p>

<p>D：或者我讀讀控方片段。在大約 8 點鐘，支聯會在獻花。</p>

<p>何：我一齊去的人，朱凱迪嗰啲有獻嘅，好似。但我同岑敖暉就冇行埋去嘅，因為我哋兩個都好唔想行近支聯會嗰邊。</p>

<p>D：在大約 8:09，你是否知道第一被告要求網上集會的參與者默哀？</p>

<p>何：我冇聽到 D1 講，咁但係嗰時隔離會有啲人喺度嗌。</p>

<p>D：8:09，當有些人靜默？你在做什麼？</p>

<p>何：棟左喺度？</p>

<p>D：你意思是你保持安靜一分鐘？有默哀？</p>

<p>何：我冇默哀。但周圍啲人咁靜，都無謂嘈住佢哋。</p>

<p>D：你有否舉起蠟燭？</p>

<p>何：因我真係冇咩點去過啦，咁我唔係好知道隻杯要點樣拎，所以我 at some stage 係燒爛咗隻杯，所以我冇帶住。</p>

<p>D：大概何時你離開維園？</p>

<p>何：冇咩印象，應該八點半度。</p>

<p>D：在你在維園的時候，你有否唱歌？</p>

<p>何：冇，我唔識唱《自由花》嘅。</p>

<p>D：口號呢？</p>

<p>何：我冇嗌口號。</p>

<p>D：你是否知道有一個網絡直播，在支聯會的平台？</p>

<p>何：我見到好多網媒行來行去直播，但我唔知道支聯會有自己直播。</p>

<p>D：你冇看任何支聯會的直播？</p>

<p>何：冇。</p>

<h2><strong>「左耳聽緊自由花，右耳聽緊願榮光歸香港」</strong></h2>

<p>D：從你的觀察，你可以看到其他人在做什麼，在維園？</p>

<p>何：印象最深當然係，有人喺到揈（音：fing）「香港獨立、唯一出路」嘅旗啦。然之後揈旗啲人，喺度嗌民族自強、香港獨立啦。同埋喺咁嗌香港人建國咁樣咯。</p>

<p>D：你為何認為這是最深刻印象？</p>

<p>何：因為我想三十年來喺維園冇人見過呢啲嘢。同一時間，你左耳聽緊自由花，右耳聽緊願榮光歸香港喎。然後你見到有啲後生仔喺度嗌結束一黨專政，老人家喺到嗌光復香港、時代革命。我覺得如果呢啲人喺支聯會 call 到出來呢，咁都幾侮辱人嘅智商喎。</p>

<p>D：當晚你有冇喺 fb 張貼貼文？</p>

<p>何：有。</p>

<p>D： 這是否你寫的貼文？</p>

<p>何：喺，我自己寫的，我影嘅相。</p>

<p>D：你可否讀出貼文？</p>

<p>何：（讀出貼文）「三十年來，第一個『冇大台』的六四晚會。『結束一黨專政』喊得響亮，而與擴音器播出的《自由花》交織的，是民眾《願榮光歸香港》的歌聲，與『光復香港&nbsp; &nbsp; 時代革命』的呼喊。</p>

<p>在《國安法》壓境的今日，悼念，就是反抗。首個不獲批准的六四，燭光依舊映滿球場。香港人，不會允許我們的意志被壓抑。」</p>

<p>D：你可否解釋你貼文的意思？</p>

<p>何：口號、歌，我頭先講咗。冇大台的六四晚會，decentralized。</p>

<p>官：意思是？</p>

<p>何：冇大台，簡單來講，一個社會入面每一個個體，佢哋會基於自己嘅判斷和自己的信念，去決定參與或者唔參與一啲政治行動。唔需要任何指揮或者號召嘅咯。佢哋亦都唔會嘗試指揮或者號召任何人，因為彼此都會尊重大家的主體性。亦都呢，因為大家都係咁獨立咁參與行動啦，咁所以呢現場大家嘅理念，大家嘅目的呢，係一定有好多唔同，係好多元嘅。但係呢，大家都會彼此尊重，冇任何人嘅意見呢可以凌駕其他任何人嘅意見。</p>

<p>其實過去十年，基本上全球的政治行動都係咁嘅模式嘅啦。如果話一個行動一定要有組織，事前計到幾多人可以通知嘅話，咁過去我哋見到全球嘅政治行動都唔係咁樣運作。</p>

<h2><strong>「香港人反抗不公義嘅意志係唔會被壓抑」</strong></h2>

<p>D：回到這個案件。你形容 2020 六四晚會是冇大台，你怎看待支聯會的角色？</p>

<p>何：冇大台的六四晚會咁樣。點解我會用啲咁嘅字，因為呢，當日呢，一個客觀事實，就係六月四號晚，維園有一大炸人，但實際上喺維園發生嘅事呢，同過去三十年嗰種六四晚會係完全唔一樣。因為支聯會已經冇咗佢嘅領導角色，啫係雖然李卓人自己有個大聲公，佢喺維園裏的比重和角色，同嗰個拎住港獨旗嘅人冇分別。李卓人逼唔到佢嗌結束一黨專政或者建設民主中國嘅。</p>

<p>官：沒有證據說李卓人逼人。</p>

<p>何：我只是解釋自己的貼文。至於李卓人逼唔逼到，可以叫佢出來試下。</p>

<p>D：你說，悼念就是反抗。你的意思是？</p>

<p>何：要連埋前面嗰句睇。在國安法壓境的今日，悼念就是反抗。正如我頭先講，大家都知道在中國大陸悼念六四呢，就算你唔成功呢，你都係要坐三五七年監嘅。咁我當時喺 2020 年 6 月 4 號，我見到國安法即將喺香港實施。我自己當時嘅預期係，2020 年 7 月 1 日之後，喺香港悼念六四係一種反抗。</p>

<p>D：最後一句，你說香港人不會允許我們的意志被壓抑。你的意思？</p>

<p>何：成句解釋。我明白喺法理上，淨喺支聯會個個集會？但實質上，政府、警隊當時的講法、態度，實質上我認為，喺要令香港人唔夠膽再去維園嘅。咁客觀事實就係，最後 2020 年 6 月 4 日，維園有幾萬人喺度。所以我嘅理解就係，香港人反抗不公義嘅意志係唔會被壓抑。</p>

<p>D：你用了「幾萬人」，你說物理上在場？</p>

<p>何：是。</p>

<p>D：你的臉書，我看不到任何 hashtag，沒有 #6431，點解？</p>

<p>何：係可以加 hashtag，喔，呢個係咪支聯會嗰個？我冇理過佢哋⋯⋯我唔知。</p>

<p>官：你不知道？</p>

<p>何：當時我唔知道。你喺 court 咁佢哋有講啦。</p>

<p>D：你意思是你不知道支聯會宣傳這個 hashtag？</p>

<p>何：因為嗰時，反對通知書我係知嘅，但我不嬲都冇咩睇支聯會啲嘢，但佢哋遍地開花嘅呼籲喺新聞有睇，所以我知道佢哋叫人遍地開花，我以為佢哋叫人唔好去維園啦。咁但係佢哋自己出啲嘢我就冇留意。</p>

<p>D：簡而言之，你並不知道支聯會推廣使用 6431 hashtag？</p>

<p>何：對於支聯會識玩 hashtag 相當驚訝。</p>
