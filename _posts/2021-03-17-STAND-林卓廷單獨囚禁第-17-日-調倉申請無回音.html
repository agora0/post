---
layout: post
title: 林卓廷單獨囚禁第 17 日　調倉申請無回音
date: 2021-03-17 14:20:44.000000000 +00:00
link: https://thestandnews.com/politics/%E6%9E%97%E5%8D%93%E5%BB%B7%E5%96%AE%E7%8D%A8%E5%9B%9A%E7%A6%81%E7%AC%AC-17-%E6%97%A5-%E8%AA%BF%E5%80%89%E7%94%B3%E8%AB%8B%E7%84%A1%E5%9B%9E%E9%9F%B3/
categories: stand
tags: blog
author: 全文轉載
---

<img width="600" src="https://images.weserv.nl/?url=cdn.thestandnews.com/media/photos/cache/20210317-1620copy_VvjhV_600x0.png" /><br /><br /><blockquote>
<p>【編按：初選 47 人案被告之一的民主黨副主席林卓廷，自本年 2 月 28 日，向警方報到後被落案起訴，還押開始，至今已被囚禁 17 日。據其 Facebook 的管理員表示，17 日來林卓廷都是單獨囚禁。其 Facebook 今日（17 日）刊出了部分林卓廷向外界透露，被囚禁的狀況。在此全文轉載。】</p>
</blockquote>
<p>由 228 事件開始，阿廷已經被單獨囚禁左 17 日。</p>
<p>小編以前睇過英國 BBC 一個名為《In Solitary（單獨禁閉）》嘅節目，入面講有五個人挑戰喺一個由貨櫃改造嘅小房間入面單獨生活五日。貨櫃入面除咗普通傢俬、一日三餐、同埋三件自選嘅解悶物品之外別無他物。其中兩位挑戰者未夠一日就放棄挑戰，其餘三人即使完成挑戰，但都喺完全無時間及空間概念下情緒受到極大嘅困擾，開始嚎啕大哭，甚至出現幻覺。</p>
<p>正被單獨囚禁嘅阿廷所面對嘅狀況，可能比呢五位挑戰者更差。之前都同大家分享過，阿廷無得睇鐘、無得睇日曆，每日只有 15 分鐘同外界有聯繫，其餘嘅時間只有獨處。佢之前話即使每日按時間表起居作息，但呢種麻木嘅生活已經剥奪埋佢嘅時間感。</p>
<p>更有甚者，監獄同貨櫃唔同嘅係，監獄生活同時都割除埋阿廷嘅感受和天性：沒有個性，只有編號；沒有創意，只有重覆；沒有自由，只有被規管。好似阿廷咁嘅單獨囚禁中嘅政治犯 — 被劃分到狹小房間，被剝奪各種作為人的權利，再被逐啲逐啲撕碎尊嚴，小編實在難以想像佢地嘅感受。</p>
<p>更令人難受嘅係佢地都唔知自己幾時可以出返嚟，漫長嘅等待時間或許會令佢地嘅意志終有一日潰散。阿廷同我哋講，佢已經屢次向懲教署申請調返去大倉，同其他還押人士一齊生活，然而懲教人員就一直只答佢原則上可以申請，但批唔批就係另一件事，申請結果亦都迄無回音，剩下嘅只有無了期嘅等待。</p>
<p>聯合國曾建議單獨囚禁應以 15 日為上限，但點解香港從來無落實有關建議呢？點解連單獨囚禁嘅時間上限都無呢？點解懲教會唔提供一套完善嘅上訴機制，及定期覆查機制比單獨囚禁者呢？小編對呢一切有好多困惑。</p>
<p>但始終最令我困惑嘅係，點解陳同佳呢啲殺人犯可以住喺豪宅，但區區參加過初選嘅人，就要被單獨關押喺牢房入面呢？</p>
<p style="text-align: center;"><iframe allow="autoplay; clipboard-write; encrypted-media; picture-in-picture; web-share" allowfullscreen="true" frameborder="0" height="739" scrolling="no" src="https://www.facebook.com/plugins/post.php?href=https%3A%2F%2Fwww.facebook.com%2FLamCheukTing.Official%2Fposts%2F3772513732815852&amp;width=500&amp;show_text=true&amp;height=739&amp;appId" style="border:none;overflow:hidden" width="500"></iframe></p>
