---
layout: post
title: 最紮實的名份，都是用很多汗水去換取的
date: 2021-08-31 09:26:24.522000000 Z
link: https://www.thestandnews.com/personal/%E6%9C%80%E7%B4%AE%E5%AF%A6%E7%9A%84%E5%90%8D%E4%BB%BD%E9%83%BD%E6%98%AF%E7%94%A8%E5%BE%88%E5%A4%9A%E6%B1%97%E6%B0%B4%E5%8E%BB%E6%8F%9B%E5%8F%96%E7%9A%84
categories: stand
tags: blog
author: 葉朗程
---

<figure><img src="https://images.weserv.nl/?url=assets.thestandnews.com/media/photos/4746175077193949714.jpg"><figcaption><span>圖片來源：Williams Racing Facebook</span></figcaption></figure><p>司空見慣的 title inflation，都在顯示這個世界有多少人是嚴重缺乏自信的。</p>

<p>公司明明得三個人，但個個都是 CXO，有理由懷疑你其實連英文都唔識；部門只得你一個，哪有 chief 可言？</p>

<p>從另一個角度看，輕易叫自己 C 什麼 O 的，也就是想走個最快的捷徑去獲得別人的 recognition。係囉，人生苦短，邊得嚟咁多耐性，走進一家大企業，慢慢經歷怎樣由 MT 升到 CEO 實在是漫長而充滿未知。</p>

<p>花幾十元印一叠卡片，放什麼 title 都可以，而且三日就有貨，快靚正到極點。</p>

<p>阿叔我，行走江湖咁耐，早就視 title 如浮雲。老細升我做 MD 嗰日，問我開唔開心，我同老細講梗係開心啦，但絕對不是真心話。</p>

<p>道理就是。</p>

<p>同等價錢，有些人寧願買件 Neil Barrett 都唔揀 Thom Browne，並唔係因為佢哋覺得 Thom Browne 唔好款，而佢哋真係唔需要用那個大大隻紅白藍旗話畀人聽佢哋洗得起錢。</p>

<p>買一件起眼的名牌，有時就是為自己在所謂的上流裏買一個名份；come on，去到我呢啲 level，自信已經入哂血，真係唔稀罕呢啲咁嘅名份。</p>

<p>然後。</p>

<p>說時遲那時快。</p>

<p>我。</p>

<p>約咗佢睇戲。</p>

<p>接她的時候，她在這輛開篷跑車上問：「新車？」</p>

<p>哦，唔係，我架車冇叉電，問人借咗架車。</p>

<p>跟住。</p>

<p>開車往銅鑼灣方向駛去的時候，她才問：「咦，你唔係鍾意去 PP 睇咩？」</p>

<p>哦，PP 冇哂位，皇室堡有位。</p>

<p>再跟住。</p>

<p>「搭𨋢唔係快啲咩？」</p>

<p>哦，搭𨋢要排隊，扶手電梯唔使排，順便做吓運動嘛。</p>

<p>最後。</p>

<p>去到某個位置，我鼓起最大的勇氣，嘗試拖著她的手，她避開了。</p>

<p>結果，就因為這一下被拒絕，我抑壓著自己的怒火看《怒火》。</p>

<p>漆黑的戲院裏，她主動的想靠過來，之後我被我狠狠的避開了。</p>

<p>看完戲，我沒有跟她說半句話，沒有跟她有任何眼神交流，沒有跟她吃原定的晚飯，直接送了她回家。車停在她家的門前，她只說了一句話便下車 —「我覺得你真係好自私。」</p>

<p>故事發展到這裏，局外人大概會一頭霧水。</p>

<p>自私？</p>

<p>好地地有冷氣唔歎，硬找來一部開篷車在太陽下乾煎 — 只是想很多人看到，我跟她是一起的。</p>

<p>有 PP 不去就是要去皇室堡，貪就是貪那裏人流密集 — 只是想更多人看到，我跟她是一起的。</p>

<p>選擇行 escalator 都唔坐 elevator，寧願行到腳痹都在所不計 — 只是想最多人看到，我跟她是一起的。</p>

<p>甚至乎想拖著她的手。</p>

<p>自私？我有咩咁自私？</p>

<p>晚飯吃不成，便去找最佳損友 Benson 在他家附近吃水餃麵醫肚。</p>

<p>「咁都唔自私？你淨係諗要拖人隻手，完全唔諗下人哋都係分咗居一陣，咁快喺條街畀熟人見到拖住第二個男人，人哋會點睇佢？」</p>

<p>手指拗出唔拗入，還要一本正經地說到她是受害者一般。正當我覺得每個人都好像要與我為敵的時候，George Russell 在一級方程式的比利時站排位賽搶得了第二位置。</p>

<p>如果你有追開 F1，便會知道 George Russell 能夠在排外賽力壓 Hamilton 是一件有如神蹟般匪夷所思。相比起雄霸 F1 的平治車隊，George Russell 效力的威廉士車隊完全是第二班馬，論資源論技術都不能相提並論。</p>

<p>但他就好像藤原拓海上身一樣，開著最壞的賽車，跑出快過班霸的圈速。</p>

<p>George Russell 說，根據團隊的計算，他的戰車只能在排位賽排第十七，而這不是說明他的運氣有多好，而是他過去付出了多少努力去抗行克服資源不足這個命運。</p>

<p>有誰不想有條捷徑，在 F1 拿個名份、在人生勝利組拿個名份、在最愛的心裏拿個名份？但最紮實的名份，都是需要用很多汗水去換取的。</p>

<p>與其怪人點解冇畀機會你，點解唔鬧下自己點解連做好自己嘅耐性都冇？</p>

<p>行有不得，反求諸己，最大的問題都是在自己身上找出來的。</p>

<p>&nbsp;</p>

<p>（標題為編輯所擬）</p>

<p>原刊於<a href="https://www.facebook.com/marcusyiphk/posts/4469348596456740/" target="_blank">作者 Facebook</a></p>
