---
layout: post
title: "【元朗7.21】被告稱見警員到場後感安全 官問：有冇憤怒？覺唔覺得遲咗嚟？"
date: 2024-03-27 07:34:25.000000000 +00:00
link: https://www.inmediahk.net/node/%E7%A4%BE%E9%81%8B/%E3%80%90%E5%85%83%E6%9C%97721%E3%80%91%E8%A2%AB%E5%91%8A%E7%A8%B1%E8%A6%8B%E8%AD%A6%E5%93%A1%E5%88%B0%E5%A0%B4%E5%BE%8C%E6%84%9F%E5%AE%89%E5%85%A8-%E5%AE%98%E5%95%8F%EF%BC%9A%E6%9C%89%E5%86%87%E6%86%A4%E6%80%92%EF%BC%9F%E8%A6%BA%E5%94%94%E8%A6%BA%E5%BE%97%E9%81%B2%E5%92%97%E5%9A%9F%EF%BC%9F
categories: inmedia
tags: blog
author: 獨媒報導
---

<img src="https://www.inmediahk.net/files/column_images/1121.jpg" /><div class="field field-name-body field-type-text-with-summary field-label-hidden"><div class="field-items"><div class="field-item even"><p><font color="#e4692b">【獨媒報導】</font>2019年7.21元朗事件中，前立法會議員林卓廷與6男被控暴動罪，今（27日）踏入第38天審訊。第三被告陳永晞供稱，在白衣人上月台後，他離開元朗站又折返，途中多次提醒途人小心。於11時21分，陳目睹警員到達元朗站。法官陳廣池問：「見到警察到場你有咩感覺？」陳表示：「鬆一口氣，覺得現場應該安全、平靜。」陳官追問：「有冇憤怒、不滿嘅情緒？」陳回應：「好老實講少許，當時唔理解情況，好奇多過憤怒不滿。」陳官又問：「你覺唔覺得佢哋（警員）遲咗嚟？」陳表示：「少少覺得，但係事出必有因，佢哋（警員）選擇呢個時候到達，相信警方有佢哋自己嘅安排同打算。我當時冇咁多資訊去 judge（判斷）究竟發生咩事。」陳又指，自己曾駕車義載4人離開元朗。</p>
<p><strong>陳表示離開時遇白衣人並勸阻 官：憑咩認為有效？</strong></p>
<p>第三被告陳永晞第3日作供，繼續由代表他的資深大律師潘熙主問。陳昨稱於11時03分離開元朗站期間，曾扶一名受傷的「肥仔」出閘，並將其交給義務急救員。陳今表示，接着他見到白衣人衝向K出口，於是立即從K出口離開，沿着天橋走往形點一期商場。陳續指，他當時見到持棍狀物的白衣人衝入來，於是舉高手示意，並叫對方「唔好打、唔好追」。</p>
<p>其後白衣人一度接近陳，於是他繼續勸阻「唔好打」，白衣人沒有針對他作出攻擊，其後繞過他進入商場。法官陳廣池一度將「接近」聽錯成「截停」，並問陳「截停啲咩」，陳表示沒有說過截停。最後陳官決定翻聽錄音，顯示所說的是「接近」。陳官表示：「我冇抄錯」，但辯方糾正應該是「接近」。另外，陳官問：「你憑咩認為勸阻有效？」陳表示：「我冇諗憑咩，我盡力勸阻，希望佢聽得入耳啦。」陳官追問：「你唔驚會反而導致佢襲擊？」陳回答：「我冇諗咁多，淨係想佢唔好再進一步。」陳官再問：「即係唔驚？」陳表示：「我覺得佢好似冇針對我，冇真係指住我，唔係話好驚。」</p>
<p><strong>陳稱屢提醒途人小心 官指片見手勢是拍手</strong></p>
<p>陳於11時06分進入商場，他表示扶「肥仔」後發現自己手上沾血漬，故入洗手間洗手。在前往洗手間途中，陳遇到數名途人，於是告知對方西鐵站剛發生打人襲擊事件，提醒他們小心。陳官問該些途人在做甚麼，陳表示：「佢哋望出商場出面，覺得佢哋都係躲避緊出面嘅情況。」陳稱洗手後遇到手持武器的白衣人，對方用棍指嚇他，陳遂稱：「我係街坊，喺度住。唔好打我，唔關我事。」陳接着離開，沿扶手電梯上商場二樓，不久後再返回一樓。</p>
<p>陳於11時08分嘗試以電話聯絡早前失散了的同行友人 John，由於擔心其安全，故決定到元朗站找他。陳沿途不斷提醒其他途人，告知對方剛才發生襲擊事件，並要小心。片段顯示其中一次陳雙手伸前及左右揮動。陳官問：「見到你拍手掌，挹佢哋？」陳不記得自己有拍手，並強調動作代表「say no」，示意西鐵站不安全，提醒不要進入。陳官質疑：「咁你自己又行入去？」陳表示自己心急找 John，而且路上一直小心觀察是否安全，但不知其他人會否小心。</p>
<p>陳於11時11分從H出口進入元朗站，其後成功致電 John，得知他在列車上。陳在站內遇到 Grand Yoho 住宅管理處的職員，他們當時身穿制服，陳亦有提醒對方注意安全。另外，陳官留意到陳有提醒穿白衫人士小心，於是問：「你唔驚佢係白衣人成員？」陳表示感覺不到對方帶來威脅，亦無考慮他是否施襲者。陳官亦問：「你點知佢哋唔知西鐵站發生事件？」陳回應：「好多人好似冇發生事咁行⋯⋯如果佢哋知嘅，我咪當自己講緊廢話囉。」</p>
<p>陳官亦問：「你屢次話提醒途人小心，注意安全，你有冇叫佢哋不要入西鐵站？有冇叫佢哋不要入站搭地鐵？」陳不記得具體對話內容。陳官追問：「你有冇提及黑社會？」陳表示相信沒有。</p>
<p><img src="https://live.staticflickr.com/65535/53608941822_377dab6a69_b.jpg" /><br /><em>第三被告 陳永晞</em></p>
<p><strong>陳稱見警員到站 官：有冇憤怒？覺唔覺得遲咗嚟？</strong></p>
<p>於11時21分，陳目睹警員到達元朗站。陳官問：「見到警察到場你有咩感覺？」陳表示：「鬆一口氣，覺得現場應該安全、平靜。」陳官追問：「有冇憤怒、不滿嘅情緒？」，陳回應：「好老實講少許，當時唔理解情況，好奇多過憤怒不滿。」陳官又問：「你覺唔覺得佢哋（警員）遲咗嚟？」陳表示：「少少覺得，但係事出必有因，佢哋（警員）選擇呢個時候到達，相信警方有佢哋自己嘅安排同打算。我當時冇咁多資訊去 judge（判斷）究竟發生咩事。」</p>
<p><strong>陳稱駕車義載數人離開元朗</strong></p>
<p>陳站在人群後方圍觀，見到警員及市民有「拗撬」，逗留一分鐘後覺得「冇乜好睇」並離開。陳之後沒有拍卡進入閘內，在月台觀察2分鐘後離開。陳官留意到，陳在月台時與身旁人接觸，對方「向下攞咗支嘢」，陳沒為意是甚麼。</p>
<p>陳之後出閘，期間成功致電 John，對方指已到達朗屏站，現正返回元朗站，兩人於11時33分在站內會合。陳及後再觀看閘內的市民及警員嘈交，不久後前往出口吸煙。</p>
<p>其後陳返回大堂，聽到有人想走但「而家冇晒交通工具離開」，亦有其他人安排義載。陳認為是好主意，因此駕自己的車載了4人離開元朗。陳透露於吸煙前已經與 John 分道揚鑣，陳官追問原因，陳回答：「覺得事情完晒，冇乜熱鬧好睇，散啦，聽日要返工。」陳官問：「食糖水呢？冇晒影嘅？」陳表示：「當時唔係適合嘅時間食糖水，亦都冇晒胃口。」</p>
<p>辯方最後問陳，有否意圖參與或曾經參與暴動；有否意圖鼓勵他人暴動；有否意圖或作出擾亂秩序行為。陳一律回答沒有。</p>
<p>7名被告均否認暴動罪，包括：時任立法會議員林卓廷（46歲）、庾家豪（39歲）、陳永晞（41歲）、葉鑫昇（31歲）、鄺浩林（26歲）、尹仲明（48歲）及楊朗（26歲）。</p>
<p>案件編號：DCCC 1106/2020、1132/2022（已合併）</p>
<p><strong>審訊第37日</strong><br /><a href="https://www.inmediahk.net/node/1101451/">被告稱持喉射水為阻白衣人襲擊 官質疑倒地「孕婦」因水漬跣低而非被打</a></p>
<p><strong>審訊第36日</strong><br /><a href="https://www.inmediahk.net/node/1101429/">被告稱跑上月台時遭打頭 控方質疑：可能你哋自己人唔小心扑到？</a><br /><a href="https://www.inmediahk.net/node/1101430/">居元朗被告稱去糖水店途中遇白衣人稱「今晚呢頭會有嘢」故打算往西鐵站提醒居民</a></p>
<p><strong>審訊第35日</strong><br /><a href="https://www.inmediahk.net/node/1101403/">控方指被告與他人動作有默契、協助對方免受傷以繼續衝擊</a></p>
<p><strong>審訊第34日</strong><br /><a href="https://www.inmediahk.net/node/1101380/">控方指被告「根本唔希望警察到」意圖留守自行對抗白衣人</a></p>
</div></div></div><div class="field field-name-taxonomy-vocabulary-20 field-type-taxonomy-term-reference field-label-above"><div class="field-label">版權:&nbsp;</div><div class="field-items"><div class="field-item even"><a href="https://www.inmediahk.net/taxonomy/term/5068">禁止衍生</a></div></div></div>
