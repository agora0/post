---
layout: post
title: 開站師 assemble：以行動戰勝恐懼
date: 2021-04-14 07:57:31.000000000 +00:00
link: https://thestandnews.com/politics/%E9%96%8B%E7%AB%99%E5%B8%AB-assemble-%E4%BB%A5%E8%A1%8C%E5%8B%95%E6%88%B0%E5%8B%9D%E6%81%90%E6%87%BC/
categories: stand
tags: blog
author: 轉載文章
---

<img width="600" src="https://images.weserv.nl/?url=cdn.thestandnews.com/media/photos/cache/1_6hFeN_600x0.png" /><br /><br /><p>【文：開站師 Hoi1 Zaam6 Si1】</p>
<p>後國安法時代，喺碩果僅存嘅政治空間下，我哋成日都會問自己 —「國安法殺到嚟，究竟我仲可以做啲咩？」喺移民潮下，決定喺香港留守到最後一刻嘅我哋，除咗撐黃店、寫信、探手足呢啲基本政治習慣要做之外，係咪就淨係可以「等」呢？</p>
<p>「開站師」就係對於呢個問題嘅其中一種回應 — 我哋希望透過喺社區喪開街站嘅模式，呼籲港人關心同參與唔同嘅政治議題，以直接行動回應白色恐怖。</p>
<p>喺籌備過程中，好多人都問我哋，「乜你哋唔驚國安法㗎咩？」驚㗎，咁又點？「盡做」囉，因為我哋相信香港人能夠「以行動戰勝恐懼」，呢兩樣嘢係我哋認為後國安法時代香港人最需要嘅心態：</p>
<p><strong>1. 「盡做」：香港人逆境求存嘅自我修為</strong></p>
<p>後國安法下，我哋其中一種要處理嘅情緒就係「迷茫」，係理性嘅計算下，我哋好容易得出好多嘢做嚟「無用」，於是就等人救，或者選擇離開，不過除咗呢種純粹理性同功利嘅計算之外，我哋有無其他出路呢？</p>
<p><a href="https://www.thestandnews.com/politics/%E5%9C%A8%E7%A4%BE%E6%9C%83%E9%81%8B%E5%8B%95%E4%B8%AD-%E6%88%91%E5%80%91%E4%B8%8D%E9%9C%80%E8%A6%81%E5%B8%8C%E6%9C%9B/" target="_blank">好青年荼毒室曾經介紹過一個儒家概念，叫做「義命分立」</a>。義係指「正確嘅、應該要做嘅事」，而命係指「生命嘅限制」。所謂義命分立嘅意思，係指我哋做人行事，應該只考慮義嘅問題。國安法立咗之後，好多人成日會話香港無得救、無希望，但事實上，我哋追求民主本身係義事，只要我哋盡力去盡義，就不需急於強求結果，事情是否盡如人意，就視乎所謂的命限。呢種心態嘅重點在於，面對國安大搜捕，咁多手足面臨以年計嘅刑期，我哋應時刻審視自己係咪盡義，係咪已經係可以決定嘅範圍下盡力去做，係咪問心無愧。</p>
<p>開街站去跟進議題，係其中一種「盡做」嘅體現。</p>
<p>開站本身其實係一件幾簡單嘅事，有張枱有支咪有人就做到。我哋想指出，盡做，唔係要求大家宜家喺有國安法下去搞一場波瀾壯闊嘅社會運動，哪怕係做一件非常微小嘅事，只要你盡全力去做，我信日後都可以掀起民主浪潮嘅漣漪。</p>
<p>盡做，亦即以盡義安頓我哋對命限嘅憂慮，喺後國安法時代下嘅行事哲學，亦都係香港人喺逆境求存嘅自我修為。</p>
<p><strong>2. 「以行動戰勝恐懼」：集體行動就係對抗政治抑鬱嘅靈丹妙藥</strong></p>
<p>後國安法時代，另一樣我哋要處理嘅情緒就係「驚」，好多嘢唔敢講、唔敢做。冇錯，呢個滿佈紅線嘅環境係好令人窒息。我哋感覺到好無力，好憤怒，但又好似無嘢可以做。而其實好多時候我哋會覺得驚，會有恐懼，係因為政權好努力用唔同嘅方法，例如限聚令去切割我哋，等我哋無得聚，令我哋感到孤立無援。</p>
<p>解決方法只得一個，就係唔好再自己一個。我哋決定創立開站師，並且想喺社區開返多少少街站，係因為想用一個比較實在嘅形式，俾香港人感受到個氣氛係，實施國安法後，唔係所有人都會揀移民呢一條路。</p>
<p>事實上，香港仲有好多人願意留低同大家齊上齊落，結伴同行，希望大家會喺行動當中感受到彼此嘅存在，互相充權。集體行動就係我哋戰勝恐懼嘅方法，老套啲講句：避唔到，一齊捱！</p>
<p>最後想同大家講，開站師係我哋對「宜家要做啲乜」嘅回應，但並唔係標準答案，搵到答案嘅，全力去做，未諗到嘅，我相信你總有一日會搵到。</p>
<p><strong>香港人 Assemble 🔈<br/>
我哋一齊以行動戰勝恐懼 🔥</strong></p>
<p>開站師<br/>
2021 年 4 月 14 日</p>
<p style="text-align: center;"><housenewsphoto data-photo-id="245880"></housenewsphoto></p>
<p> </p>
<p>#盡做<br/>
#以行動戰勝恐懼<br/>
#Hongkongerassemble</p>
<p><a href="https://www.facebook.com/hoi1zaam6si1/posts/103753601844609" target="_blank">開站師 Facebook</a></p>
<p><relatedarticlesblock data-count="1"></relatedarticlesblock></p>
