---
layout: post
title: 你話慢駛，唔通個個都真係慢駛咩？
date: 2021-04-23 04:19:30.000000000 +00:00
link: https://thestandnews.com/city/%E4%BD%A0%E8%A9%B1%E6%85%A2%E9%A7%9B-%E5%94%94%E9%80%9A%E5%80%8B%E5%80%8B%E9%83%BD%E7%9C%9F%E4%BF%82%E6%85%A2%E9%A7%9B%E5%92%A9/
categories: stand
tags: blog
author: 街道變革 Street Reset
---

<img width="600" src="https://images.weserv.nl/?url=cdn.thestandnews.com/media/photos/cache/175475714_277473660680187_7274817286421404815_n_NSxVe_600x0.png" /><br /><br /><p>【文：Justin Yim】</p>
<p>有無試過喺街見過呢啲「慢駛」路面標記呢？唔少行人過路處前面，又或者學校、診所同住宅區等等嘅街道上都可以見到。佢地嘅作用，當然係提醒司機收慢車速，留心過路嘅行人。但你話慢駛，唔通個個都真係慢駛咩？唔少司機或者會加倍留心，但減速就未必了。[1] 只靠提醒而無實質措施，又點會令司機真係跟從，有效地保障行人安全呢？</p>
<p>設置交通緩行措施 (traffic calming)，係公認促使街道車輛減速嘅最有效方法。交通緩行措施源於六十年代嘅荷蘭，主要透過改變實體嘅路面設計，例如設置減速平台 (raised table)、路拱/減速壆 (speed hump) 同收窄車道 (lane narrowing) 等，令司機收慢車速。唔少外國城市，至今已經廣泛地喺街道運用交通緩行措施，減少意外機率同嚴重程度，以保障行人安全。</p>
<p>既然咁有用，點解香港仲唔做？有嘅，喺二千年代，運輸署曾經推行過「行人環境改善計劃」，將多個購物區內街嘅車道收窄，改造成「悠閑式街道」。[2] 然而，署方嘅思維始終保守，優先考慮車速同車流，盡量減少對車輛嘅限制。所以咁多年黎，香港絕大部分街道依然被忽略，未有設置任何交通緩行措施。</p>
<p>最近運輸署嘅「香港好易行」計劃，就終於開始喺某啲路口加設減速平台，但仍然喺試驗階段。但喺元朗，當區議員同樣要求設置，署方卻依舊以「會對乘客造成不適」、「製造噪音」同「對車輛造成損壞」為由，拒絕設立減速壆。[3] 或者喺運輸同路政部門內部，傳統「車輛優先」嘅諗法依然係主流。喺街道上，要真正令司機慢駛、達致行人優先，睇怕仲有一段時間。</p>
<p>嚟緊五月，我地將會講多啲有關低速街道、交通緩行措施嘅資訊。想知多啲，就記住密切留意我地個 page 喇。<br/>
<br/>
---<br/>
<br/>
[1] 「慢駛」路面標記、配合警告標誌，喺郊區公路嘅特定危險路段效果較理想。但市區街道嘅安全問題，需要在大範圍地降低車速才能夠有效改善。大量使用「慢駛」路面標記並不實際，更會造成駕車者麻木。<br/>
<br/>
[2] 行人專用區 (運輸署) <a href="http://bit.ly/2LUk9t0" target="_blank">http://bit.ly/2LUk9t0</a><br/>
<br/>
[3] 洪水橋輕鐵站與馬會過路處 運輸署放棄技術專業，拒絕設立減速壆及斑馬線 我們要求試驗「行人過路平台」(屏山南梁德明)<a href="http://http://bit.ly/3oTOsia" target="_blank"> http://bit.ly/3oTOsia</a><br/>
<br/>
<a href="https://www.facebook.com/StreetResetHK/photos/a.2111859728946923/2263002117166016" target="_blank">作者Facebook </a></p>
