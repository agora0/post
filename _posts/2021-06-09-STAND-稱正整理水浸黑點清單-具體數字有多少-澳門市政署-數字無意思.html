---
layout: post
title: 稱正整理水浸黑點清單　具體數字有多少？　澳門市政署：數字無意思
date: 2021-06-09 12:24:00.000000000 +00:00
link: https://thestandnews.com/%E6%BE%B3%E9%96%80/%E7%A8%B1%E6%AD%A3%E6%95%B4%E7%90%86%E6%B0%B4%E6%B5%B8%E9%BB%91%E9%BB%9E%E6%B8%85%E5%96%AE-%E5%85%B7%E9%AB%94%E6%95%B8%E5%AD%97%E6%9C%89%E5%A4%9A%E5%B0%91-%E6%BE%B3%E9%96%80%E5%B8%82%E6%94%BF%E7%BD%B2-%E6%95%B8%E5%AD%97%E7%84%A1%E6%84%8F%E6%80%9D/
categories: stand
tags: blog
author: 論盡媒體
---

<img width="600" src="https://images.weserv.nl/?url=cdn.thestandnews.com/media/photos/cache/0_TZZi2_600x0.png" /><br /><br /><p>澳門 6 月 1 日由凌晨起持續暴雨，引致多地區出現水浸，有議員及社諮委員盤點水浸點有下環、司打口、內港、新橋區、台山、青洲、望廈等，甚至連氹仔亦有地方出現水浸，質疑澳門當局多年解決的水浸的成效。同時，位於爹美刁施拿地大馬路、耗資逾 1.1 億元、正在試運中的內港北雨水泵站的排水能力亦備受懷疑。澳門市政署管理委員會委員麥儉明昨日（8 日）回應傳媒問及今次水浸時表示，正研究優化內港北雨水泵站系統設置，讓泵房的功能達至最佳。</p>
<p style="text-align: center;"><em><img src="https://aamacau.com/files/uploads/2021/06/aamacau-photo-210608_0608_1623-1080x829.png"/></em></p>
<p style="text-align: center;"><em>澳門市政署管理委員會委員麥儉明昨日（8 日）接受傳媒訪問。</em></p>
<p>麥儉明又表示，現時澳門水浸黑點比 20 年少。至於目前水浸黑點具體數字，麥表示「畀唔到準確數字」、「個數無意思，你（記者）同我攞個數（字）」。問及水浸黑點有否增加，麥則指，「在整理當中，無話多或少……趨勢同 20 年前比係少咗。」</p>
<p>他又指，澳門市政署會「短期」內向上級提交報告，除了列明水浸黑點，報告亦包括水浸原因、改善方案，「有短期、中期、長期（措施），因為都唔會係一年半載解決全澳嘅水浸問題。」</p>
<p><strong>《論盡媒體》就記者針對 6 月 1 日的水浸提出的問題，以及麥儉明的回應作了以下節錄：</strong></p>
<blockquote>
<p><strong>記者：6 月 1 日當日其實內港北雨水泵站排水量有冇達到原先目標？以及相關檢討工作如何？</strong></p>
<p><strong>麥：</strong>泵房剛建成，6 月 1 日做咗一個好大測試。我哋已經係事先（6 月 1 日前）亦都做咗一啲測試，但係未曾遇到咁大雨水量。大家都知道已經破咗 70 年來嘅紀錄，雨水的總量亦都係瞬間一個小時內接近 120 毫米，亦都有史以來第二大，所以我哋可以咁講，係未遇到咁嘅情況。我哋事後亦檢討，泵房嘅效力去到邊度呢？我哋睇到佢就係起到一定作用，睇到周邊水浸嘅情況同埋去水的速度，確認泵水係起到一定作用。事後亦都去到拜訪商戶、街坊，佢哋普遍都認為泵房對排洪起到一定作用。</p>
<p>泵房係有一個提升空間，即係排澇的能力有提升的空間。我哋而家就係調試緊泵房啟動時間，希望佢可以早啲啟動，咁就將水位盡量降低，因為泵房有三台泵可以同時運作，技術員正在調試。我估計將來泵水嘅排洪能力有一個提升空間。</p>
<p><strong>記者：若以泵房最理想的狀態，以 6 月 1 日的雨量，泵房的能力如何？</strong></p>
<p><strong>麥：</strong>我哋睇一個泵房嘅能力同水浸嘅關係，係唔能夠對應。因為降雨量有陣時可能是一個數值，但密度集中在某一段時間（數值）又唔一樣。設計該泵房時考慮其位置所對應的集雨區域，泵房主要集雨區域只主要康公廟、十月初五街、庇山耶街、新馬路一帶。設計泵房的集雨面積沒有計到沙梨頭、司打口嗰邊。但係，6 月 1 日的情況係泵房不單泵所屬區域嘅雨水，亦要處理沙梨頭以及司打口流入雨水。當然，盡量可以調升雨水泵房排洪嘅能力，不但有助本身集雨區域排洪，亦可以幫助其他周邊地方嘅雨水排洪。</p>
<p><strong>記者：泵房最理想的狀況是否可以處理康公廟、十月初五街、庇山耶街嘅排洪需要？若以 6 月 1 日的雨量，可否？</strong></p>
<p><strong>麥：</strong>其實我而家答你（記者），可能有啲誤導，因為因素實在太多。如果簡單講，單講返泵房所對應嘅區域，我哋認為雨水泵房係足夠應其所對的集雨區的雨水。據數據同泵嘅設計能力……由於有泵房，根據統計數字，雨水消退嘅速度比以前快好多。</p>
<p style="text-align: center;"><em><img src="https://aamacau.com/files/uploads/2021/06/aamacau-photo-210608_0608_1623-1080x722.jpg"/></em></p>
<p style="text-align: center;"><em>澳門內港北泵房（資料相片）</em></p>
<p><strong>記者：快幾多？可否公佈數字呀？</strong></p>
<p><strong>麥：</strong>我手上無相關數字，我手上未有相關數字。</p>
<p><strong>記者：能力有幾多上升空間？</strong></p>
<p><strong>麥：</strong>調整泵的運作是一個過程，要技術人員慢慢分析，如何好好利用嗰泵。</p>
<p><strong>記者：而家泵房未去到最佳狀態？距離最佳仍有幾多成？</strong></p>
<p><strong>麥：</strong>未去到最佳狀態，（距離最佳仍有幾多成？）我今日答唔到你（記者），我今日答唔到你。</p>
<p><strong>記者：可否講下泵房當日嘅狀態如何？當時的處理嘅能力如何？試運行嘅能力如何？有冇數據？</strong></p>
<p><strong>麥：</strong>數據比較複雜，簡單講泵房有四台泵，有三台係預佢運作，一台後備。當時，用了兩台泵，第三台泵未用。當時嘅 setting 未到第三台泵用嘅時候。我哋可以調整一下泵的運作，係唔係有條件三台都開？因為技術問題，好難解釋俾你哋（記者）聽，最佳狀態當然係三台泵一齊開，係最好嘅排洪狀態。</p>
<p><strong>記者：當日點解得兩台開？兩台泵及三台泵處理排水嘅能力差幾多？</strong></p>
<p><strong>麥：</strong>都話係 setting，是成個系統，唔係話郁就郁。個 setting 而家要調整。從理論上，每台泵嘅能力都係咁大，一台泵大概 4 立方米／秒，三台泵大概 12 立方米／秒；大約理想嘅數據，最佳（狀態）係約 13 立方米／秒。</p>
<p><strong>記者：市政署整理水浸黑點、水浸報告俾特首及司長，進展如何？預計幾時交？</strong></p>
<p>麥：而家做緊。我諗短期就會交到。</p>
<p><strong>記者：主要整理水浸黑點，還有其他？</strong></p>
<p>麥：諗經過 6 月 1 號嘅事件後，要查原因，報告要有原因、改善嘅方案。有啲短期、中期、長期（措施），因為都唔會係一年半載解決全澳嘅水浸問題。</p>
<p><strong>記者：市民唯有希望唔好咁大雨，否則繼續水浸？</strong></p>
<p>麥：當然唔希望（大雨），低窪地區居民都居安思危。<strong>（記者：落雨市民就要預水浸？）</strong>（水浸）唔係今年或呢兩年發生嘅事，土生土長嘅人都知道，若澳門有很大嘅雨，其實很多低窪地區都長期有水浸嘅現象。</p>
<p><strong>記者：市政署以前一直冇水浸黑點？而家先整？</strong></p>
<p>麥：有，已經有水浸黑點。</p>
<p><strong>記者：而家會多或少咗？</strong></p>
<p>麥：在整理當中，無話多或少。趨勢同 20 年前比係少咗。</p>
<p><strong>記者：而家有多少水浸黑點？</strong></p>
<p>麥：我比唔到準確數字。</p>
<p><strong>記者：有咁多？多到記唔到？</strong></p>
<p>麥：個數無意思㗎，你（記者）同我攞嗰數（字）。我知道水浸黑點如內港北、內港南、光復街、永樂。</p>
<p><strong>記者：如何定義水浸黑點？</strong></p>
<p>麥：用雨水測量計看到數字，咪知道。</p>
</blockquote>
<p> </p>
<p>原刊於<a href="https://aamacau.com/2021/06/09/%e7%a8%b1%e6%ad%a3%e6%95%b4%e7%90%86%e6%b0%b4%e6%b5%b8%e9%bb%91%e9%bb%9e%e6%b8%85%e5%96%ae-%e5%85%b7%e9%ab%94%e6%95%b8%e5%ad%97%e6%9c%89%e5%a4%9a%e5%b0%91%ef%bc%9f-%e5%b8%82/" target="_blank">《論盡媒體》</a></p>
