---
layout: post
title: 香港返祖時代
date: 2021-04-04 01:32:42.000000000 +00:00
link: https://thestandnews.com/politics/%E9%A6%99%E6%B8%AF%E8%BF%94%E7%A5%96%E6%99%82%E4%BB%A3/
categories: stand
tags: blog
author: Rosina
---

<img width="600" src="https://images.weserv.nl/?url=cdn.thestandnews.com/media/photos/cache/50449609_dlzEq_600x0.png" /><br /><br /><p>其他國家有民主，中國有中國式民主，立法會監察政府的功能被閹割，只宜閹人入局，官員與議員以後齊齊食皇糧再散盡幾輩香港人積累的財政儲備，不斷做超大白象工程向北送金，以後本地的醫療、社福服務、教育會如何？好在香港人一早比人洗腦，上唔到樓因為你去得旅行多，做人係要靠自己，你無飯食、無工開、入醫院瞓走廊床位關政府乜事者？英殖時代都係咁啦。</p>
<p>肺炎疫情下平民四人限聚、黑社會卻在元朗國百人賀壽，被蘋果日報踢爆，警方才在三日後略為掃蕩調查酒樓，睇吓有無人留低啲飯聚證據，無事嘅，話哂都係721的拍膊頭兄弟，加上近年大量警員監守自盜、仔女藏毒不提告、散仔康樂會收千萬無名氏捐款無人過問，整隊警隊又可以加入大灣區新社團，以後社團對社團同撈同煲，更加合作無間，在明在暗都有人照應，一切回到 ICAC 成立之前。</p>
<p>未審先坐剝奪人權又有乜驚奇？中國人幾千年牢獄文化，未審先關押、屈打成招係傳統，人權係西方國家產物，而家回歸做中國人，生活當然要中國化，香港人要識歷史，中國自古都有司法公正的代表人物，你未聽過包青天咩？中國唯一，大家都引以為傲。</p>
<p>香港倒退返祖，如花今日上來陽間搵十二少，應該唔會大太陌生，政府貪腐，警隊係有牌爛仔，撐政府的人係特權階級，賣身的阿姑當然識走位，遊走於有勢力人士之間，肯定會發過豬頭，仲駛乜搵負心的十二少？</p>
