---
layout: post
title: 曖昧（愛情 / 粵語）
date: 2023-10-24 03:41:20.000000000 +00:00
link: https://matters.news/@VXNlcjo1MzI3MA/%E6%9B%96%E6%98%A7-%E6%84%9B%E6%83%85-%E7%B2%B5%E8%AA%9E-bafybeiapzhvajcqr5mrjxtdf5ae4utggyqj7kgww5pfqu5dgqslv6xepf4
categories: matters
tags: blog
author: 天洛卡
---

<figure class="image"><img src="https://imagedelivery.net/kDRCweMmqLnTPNlbum-pYA/prod/embed/82ebc11e-1948-427c-9658-72fc9536fd41.jpeg/public" data-asset-id="82ebc11e-1948-427c-9658-72fc9536fd41" referrerpolicy="no-referrer"><figcaption><span></span></figcaption></figure><p><br></p><p>「諗緊咩？」我偷偷睄咗身邊嘅阿晴一眼。</p><p><br></p><p>「無乜嘢……」阿晴繼續耷低頭，望住腳尖行路：「突然喺街撞見你，覺得有啲開心……」</p><p><br></p><p>我窒咗窒。阿晴嘅表情唔多妥，分唔清係開心定唔開心。我自問平時氹人好叻，男女老嫩通殺。但係我呢一刻真係無信心氹到阿晴笑。</p><p><br></p><p>「你應該用好開心嘅語氣講：『突然喺街撞見你，我真係覺得好開心！』」我用輕鬆誇張口吻去挑剔阿晴表達方式上嘅小毛病——呢個係我常用嘅氹女仔方法。希望今次有用。</p><p><br></p><p>「你覺得我喺度扮開心？」阿晴突然停咗唔行，𩓥高頭望住我，個樣有啲傷心又有啲嬲，問我：「噉你見到我開唔開心？」</p><p><br></p><p>呢個問題，唔使諗都知要答「開心」，但係我偏偏猶豫咗兩秒，好認真咁去認清自己嘅感覺。</p><p><br></p><p>以為阿晴會嬲，點知佢忍唔住笑出嚟：「估唔到你真係會去諗。」</p><p><br></p><p>我完全反應唔到——每次同阿晴相處，我都會不知所措，完全俾佢帶住風向。</p><p><br></p><p>阿晴見我依然呆咗，笑得更加燦爛：「平時唔係講嘢好叻咩？做咩而家反應咁鈍？」</p><p><br></p><p>「你反應太快啫！」我逼自己收拾心情，扮無事。</p><p><br></p><p>我哋繼續行，無傾偈。彼此之間唔會離行離迾，又唔會靠得好埋；有嘢想講，又唔知點開口；會偷偷睄對方嘅表情，又驚對方發現……係咪我諗多咗？我哋似乎曖昧緊。</p><p><br></p><p>五年前，我同阿晴係同事。當年我已經出嚟社會工作咗幾年，阿晴就啱啱畢業。未熟嘅時候，佢又靜又斯文；熟咗之後，佢玩得好癲，成個小朋友咁。共事九個月之後，阿晴辭職，間唔中會跟大家一齊出嚟玩。不過隨住越嚟越多同事各散東西，大家無再見面，我亦都無咗見阿晴嘅藉口。老實講，我時不時會諗起阿晴，想約佢出嚟玩。但係一諗到無共同朋友在場，我就無勇氣拎起電話……</p><p><br></p><p>算啦。唔好再諗。諗幾多都無用。</p><p><br></p><p>嚟到分岔路口，我同阿晴要分別行去兩個唔同方向。</p><p><br></p><p>「第時結婚，記住派帖畀我。」阿晴已經廿七歲，不過講嘢仲係唔經大腦。</p><p><br></p><p>「第時先算啦！我連結唔結到婚都未知——我仲未有女朋友。」俾阿晴篤中死穴，我難免嬲嬲哋。</p><p><br></p><p>「有㗎！一定會有！我好有信心！」阿晴咪咪笑住講。如果換轉係其他人，我會認為對方講緊風涼話。不過喺我面前嘅人係阿晴。</p><p><br></p><p>「點解？」我唔明。</p><p><br></p><p>「因為你得人鍾意！」阿晴笑得好天真。</p><p><br></p><p>我唔知係咪自己諗多咗——我覺得阿晴係用一個好婉轉嘅方式同我講佢嘅心意……</p><p><br></p><p>「搵日再約！」阿晴向我揮揮手，準備轉身離開。</p><p><br></p><p>「好呀。」我唔知係咪自己諗多咗，亦都唔想繼續停留喺呢種狀態，唯有立即搞清楚：「就約聽日啦！」</p><p><br></p><p><br></p><p><br></p><p><br></p><p><br></p><p><br></p>
