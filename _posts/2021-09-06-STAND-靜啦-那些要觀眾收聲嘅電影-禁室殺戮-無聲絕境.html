---
layout: post
title: 靜啦。那些要觀眾收聲嘅電影 —  《禁室殺戮》《無聲絕境》
date: 2021-09-06 07:36:21.991000000 Z
link: https://www.thestandnews.com/culture/%E9%9D%9C%E5%95%A6%E9%82%A3%E4%BA%9B%E8%A6%81%E8%A7%80%E7%9C%BE%E6%94%B6%E8%81%B2%E5%98%85%E9%9B%BB%E5%BD%B1-%E7%A6%81%E5%AE%A4%E6%AE%BA%E6%88%AE%E7%84%A1%E8%81%B2%E7%B5%95%E5%A2%83
categories: stand
tags: blog
author: 一樹
---

<figure><img src="https://images.weserv.nl/?url=assets.thestandnews.com/media/photos/OG_IMAGE_1_mVck0gy.png"></figure><p>《禁室殺戮2》入面殺人唔眨眼嘅盲翁，同《無聲絕境》入面嘅外星怪獸有咩分別？就係佢哋都好適合擺係戲院入面，睇下仲有無人敢唔熄電話入場。</p>

<p>雖然呢個只係一個 Bad Joke，但相信每一位喜歡睇大銀幕嘅戲迷，都曾經內心交戰過一千次，到底每當有人係戲院高談闊論兼Check電話嗰陣，應唔應該出手制止呢？</p>

<p>除咗大家聽到耳熟能詳，百老滙嗰首「唔該熄咗你個電話啦」嘅名曲，其實電影工作者都有為維持電影院嘅寧靜而作出努力同嘗試（至少間接地發揮作用）。好似《無聲絕境》、《禁室殺戮》呢類型嘅「滅聲」電影，大玩「無聲勝有聲」嘅緊張驚憟元素，縱使唔係啲咩新發明，但最緊要奏效嘛。</p>

<p>《禁室殺戮》《無聲絕境》兩套戲貴為近年創意先行，兼刀仔鋸大樹嘅新作，巧合地近期雙雙迎來新嘅續集，大家又覺得有無打「破續集總是爛」嘅魔咒呢？</p>

<p>其實，「一出聲就死」呢條橋唔算新，係以往嘅《異形》《侏羅紀公園》中都經常用到（尤其係小朋友角色）。如果要分析點解《禁室殺戮》《無聲絕境》係成功做出一個「滅聲」電影系列，很大程度上係因為電影音效同配樂都好徹底地配合「無聲」呢個主題，講求的是一種極致克制嘅氛圍處理。</p>

<p>要跑要走佬嗰時，當然可以打鑼打鼓；但應該安靜嘅時候，就要靜到連一支針跌落地都清楚聽到，從而令人感官在「虛無」之中異常放大，呼吸都要就住就住，產生如坐針氈嘅焦慮感，從而全情投入至電影嘅情緒過山車之中。</p>

<p>《無聲絕境》續集落咗畫就唔講喇。&nbsp;《禁室殺戮》續集即將上映，新一集繼續由好打得嘅盲翁撐起成個「靜局」，不過今次唔同上集嘅係，盲翁唔係面譜化嘅壞人，舖陳出嚟反而有幾分「主角格」（Protagonist），亦正亦邪，方便觀眾融入盲翁嘅視角。</p>

<p>但如果大家是衝著第一集所營造出來嘅緊張氣氛而入場，好可能會失望。事關今集一啲都唔靜，血腥鏡頭升級，但就失去咗第一集嗰種 Don't you dare to breathe 嘅驚憟感，或者同導演野心有關，又或係當盲翁做主角，寂靜就係對我方有利嘅因素，唔再驚嚇，觀眾亦會因而肆無忌憚。</p>

<p>指標係，優先場當日有幾個觀眾喺唔同距離講嘢都唔係聽得好清楚內容，雖然以戲論戲嚟講，當中有幾幕唔敢出聲嘅長鏡頭都調度得精巧緊湊，最後一個場景更令人諗起《blade runner 2049》嘅色彩運用，以娛樂片嚟講絕對唔差。但如果你同我一樣，期待一套唔簡單，甚至對觀眾有教育意義嘅電影嘅話，《禁室殺戮2》就顯有啲可惜了。</p>

<p>&nbsp;</p>

<p><a href="http://aobabungakubu.blogspot.com/" target="_blank">作者網誌</a></p>
