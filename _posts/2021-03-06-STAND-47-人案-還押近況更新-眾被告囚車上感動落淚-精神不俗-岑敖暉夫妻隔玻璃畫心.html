---
layout: post
title: "【47 人案】還押近況更新　眾被告囚車上感動落淚、精神不俗　岑敖暉夫妻隔玻璃畫心"
date: 2021-03-06 15:39:37.000000000 +00:00
link: https://thestandnews.com/politics/47-%E4%BA%BA%E6%A1%88-%E9%82%84%E6%8A%BC%E8%BF%91%E6%B3%81%E6%9B%B4%E6%96%B0-%E7%9C%BE%E8%A2%AB%E5%91%8A%E5%9B%9A%E8%BB%8A%E4%B8%8A%E6%84%9F%E5%8B%95%E8%90%BD%E6%B7%9A-%E7%B2%BE%E7%A5%9E%E4%B8%8D%E4%BF%97-%E5%B2%91%E6%95%96%E6%9A%89%E5%A4%AB%E5%A6%BB%E9%9A%94%E7%8E%BB%E7%92%83%E7%95%AB%E5%BF%83/
categories: stand
tags: blog
author: 立場報道
---

<img width="600" src="https://images.weserv.nl/?url=cdn.thestandnews.com/media/photos/cache/17-1620copy_94AEi_600x0.png" /><br /><br /><p>47 名參與或組織初選的民主派人士被落案起訴「串謀顛覆國家政權」，15 人獲准保釋，但律政司即時覆核令眾人需繼續還柙，其中 4 人覆核獲撤，暫獲自由，其餘 43 人目前已被送至不同懲教所及收押所，其專頁小編及家屬紛紛更新當中部分人的近況。</p>
<p>其中民陣召集人陳皓桓指，已同時見到岑子杰、梁國雄、楊岳橋、梁晃維四人。他指梁國雄向他打招呼，並比手勢叫「頂住」；楊岳橋向他大大力揮手；梁晃維則比了個心心手勢；岑子杰則向陳皓桓指，一眾被告在囚車聽到好多人叫他們堅持及加油，令眾人全部都在囚車感動至落淚。</p>
<p>岑敖暉妻子余思朗指，岑精神不錯，只是因幾日沒剃鬚，令他的鬚很長。余思朗指岑敖暉很想知過去幾日審訊的事，並大叫「好撚悶啊！！！！！」兩人有講有笑，並用消毒紙巾在玻璃上互畫心心。</p>
<p>11 人今日（6 日）接受高等法院原訟法庭保釋覆核的「指示聆訊」。高院國安法指定法官杜麗冰宣布押後覆核聆訊至下週四（11 日）及週六（13 日），又拒絕批出臨時保釋，11 人要繼續還押。</p>
<p><strong>各人近況更新節錄如下：</strong></p>
<blockquote>
<p><strong>袁嘉蔚小編：</strong>嘉蔚經歷漫長四日的審訊，未能成功保釋，現還柙於羅湖懲教所。這兩天親友探望過她，精神尚好。但嘉蔚仍然需要各位朋友的文字支持，現在邀請各位成為寫信師，以文字為嘉蔚打打氣、解解悶啊</p>
<p><strong>徐子見小編：</strong>今早子見的親人去了荔枝角收押所探訪，子見精神狀態尚可。目前子見如同其他46人被單獨囚禁，希望各位朋友可以的話請寫信給子見解悶。</p>
<p><strong>陳皓桓：</strong>今日終於探到岑子杰，仲順便見到梁國雄、楊岳橋、梁晃維，長毛打招呼同比左手勢叫頂住，Alvin大大力揮手，Fergus比左個心心我（即刻送番個心佢）至於岑子杰，佢同我講上左囚車之後，一眾被告係囚車聽到好多人叫佢哋堅持同加油，佢哋全部都係囚車到感動到流眼淚。至於佢哋狀況上，慢慢適應緊，但精神都ok幾好。同埋，我問佢有無野同我講，佢話叫我唔好咁快中國安法入去坐 。</p>
<p><strong>譚得志小編：</strong>今日都係家人探訪，快必話睇報紙先至知慢必都轉咗會去赤柱，家人話俾佢知赤柱好似比較企理乾淨，佢眼睛瞳孔放大，叮一聲咁，好似有啲心動，轉頭就話： 唉，遲早要轉會㗎啦，荔枝角都好好吖；佢無奈咁講每日嘅起居作息，仍然未掌握到。</p>
<p><strong>黃子悅小編：</strong>現身處羅湖懲教所。今日她的親人和友人一同前往羅湖探望她。監獄的生活不易適應，與親人別離亦使她難受。</p>
<p><strong>尹兆堅小編：</strong>連日嚟嘅審訊，都見到市民送車，由西九返收押所，沿路都見到燈光, 一閃而過既燈光, 未幾又見到大家一路跑, 見到沿途有大家，你地既支持，我聽到、收到、感受到！我好感動！</p>
<p><strong>吳敏兒小編：</strong>Carol第一件事就話好掛念大家，並抱歉依家唔能夠同大家一齊並肩作戰。Carol腰骨痛舊患發作，晚上都睡不好，食咗止痛藥都繼續作痛。</p>
<p><strong>何桂藍小編：</strong>現身處大欖懲教所，已有親友成功探訪並送達物資。她早已預料自己不能獲得保釋，經歷一晚休息過後，狀態尚算不俗。她感謝過往一個星期許多到庭旁聽的朋友，尤其是夜深仍然堅持送車的手足，表示自己能夠清楚看見他們的聲援，亦希望大家在繼續關注初選案的同時，也能夠關心其他案件的手足。</p>
<p><strong>劉穎匡女友：</strong>今早探完劉頴匡，佢精神好咗好多，由尋日哭L左（哭L埋右），變到今日識得搞笑。佢地宜家仲係單獨囚禁，不過有一個小時放風，可以見到其他人。范國威帶熱身、李予信教佢地跳街舞，佢仲跑咗「人生未試過咁多個圈」。</p>
<p><strong>陳志全小編：</strong>慢必見到佢哋兩個（好友及教練），當然好開心啦，赤柱嘅玻璃好乾淨，所以見個樣見得好清楚，慢必話佢自己嘅私家房，都幾企理；慢必話喺入面想唱歌，叫C君幫佢準備一啲歌詞俾佢，大家有冇乜嘢好提議？</p>
<p><strong>譚得志小編</strong>：今日都係家人探訪，快必話睇報紙先至知慢必都轉咗會去赤柱，家人話俾佢知赤柱好似比較企理乾淨，佢眼睛瞳孔放大，叮一聲咁，好似有啲心動，轉頭就話： 唉，遲早要轉會㗎啦，荔枝角都好好吖；佢無奈咁講每日嘅起居作息，仍然未掌握到。</p>
<p><strong>林卓廷小編：</strong>根據廷媽，阿廷今日精神不俗，而阿廷都話自己食得訓得，令廷媽放心左好多。阿廷話因單獨囚禁，每日兩節各一小時嘅運動時間都係得佢自己一個渡過，食飯都係自己一個食。佢話覺得孤單嘅時候就會自己唱下《奇異恩典》振奮下自己，所以大家唔洗擔心佢。佢又話夜晚隱若聽到出面嘅打氣聲，佢衷心感激各方好友持續支持着佢哋。</p>
<p><strong>梁國雄小編：</strong>毛嫂今天第一次探望到長毛。長毛精神頗佳，他本人卻抱怨因為日日上庭，坐到腰酸背痛。談及人大將改變香港選舉制度，長毛嘆到：《基本法》話「循步漸進」，現在已變為「無序盡退」。面對前所未有的轉變，希望香港人克服恐懼，團結面對！</p>
<p><strong>岑敖暉妻子</strong>：他精神不錯，只係幾日冇剃鬚，好長。（當然我老公仲係好靚仔）佢話好想知過去幾日審訊個陣發生咩事，叫我印左寄去比佢睇（因未有報紙睇），又未有書睇，佢大叫「好撚悶啊！！！！！」大家可以寫信給他，他會好開心。本來以為見到佢會喊到豬頭咁，但見到實在太太太開心，仲有講有笑，我哋用消毒紙巾係玻璃上互畫心心，好開心終於見到佢，我會加油，撐住。</p>
<p><strong>余慧明小編：</strong>Winnie 精神唔錯，需要少少時間適應牆內生活，已得到基本物資支援。追車師、旁聽師嘅每一句「撐住」同燈海，Winnie喺囚車入面都一清二楚，好L感動，感謝大家為佢擔心。</p>
</blockquote>
