---
layout: post
title: "《Just Mercy 以公義之名》：必須選擇希望"
date: 2021-12-10 14:11:32.000000000 +00:00
link: https://matters.news/@sarenechan14/just-mercy-%E4%BB%A5%E5%85%AC%E7%BE%A9%E4%B9%8B%E5%90%8D-%E5%BF%85%E9%A0%88%E9%81%B8%E6%93%87%E5%B8%8C%E6%9C%9B-bafyreifv6wwm6jbhs7yc66hcierktwn3mbjvvmf6tp4f3gy35y5fg3tzga
categories: matters
tags: blog
author: 慕雲
---

<p>前排睇咗《Just Mercy》（ 以公義之名）呢套戲，感受好深。故事改編自真人真事，講述係美國嘅90年代，年輕黑人律師Bryan從哈佛大學畢業後，選擇去阿拉巴馬州辯護被判死刑嘅人。阿拉巴馬屬於極保守嘅州份，而家都仍然係違反常理地連性侵成孕都唔比墮胎，性傾向、種族歧視亦相當嚴重，可想而知30年前都唔會好得去邊。</p><p>Bryan就係咁嘅背景底下去到阿拉巴馬州，可以想像必定困難重重。Bryan去返工嘅第一日，想搵個位坐低做嘢，都比上司話呢度冇你個位，令佢要去朋友屋企辦公。入去監獄搵client，獄卒要佢除晒衫搜身，仲好認真咁話要通佢櫃，Bryan怒啤佢至話講笑。最癲係揸揸吓車，警察截停佢，要佢落車搜身。Bryan問佢係咩理由，警察即刻好激動咁抆槍指住佢個頭。佢唯有舉高雙手走出車，一落車就比人㩒低。但面對咁多唔公平嘅恐怖經歷，佢都冇放棄去幫助死囚。</p><p>佢嘅第一單案就係幫黑人死囚Herbert。Herbert為呢個國家仆心仆命，係越戰老兵，因戰爭而飽受身心創傷，過住悲慘嘅生活。佢嘅人生經歷無奈地帶來更大悲劇，一次意外，令佢誤殺無辜嘅人。Herbert都好自責、愧疚，想為自己嘅罪承擔責任。但司法者就刻意誣衊Herbert係蓄意謀殺，完全無視佢嘅越戰創傷同為國家嘅付出，形容佢為極盡邪惡之人。Herbert見到Bryan嘅時候，都不存任何希望，認為自己冇得救。Bryan就同佢講，“There’s always something that we can do, whatever you did, your life is still meaningful.” 呢句說話撫慰咗Herbert嘅心。即使Herbert難逃一劫，但都可以懷抱住意義咁度過最後嘅日子。</p><figure class="image"><img src="https://assets.matters.news/embed/ead2398c-51f6-4ac6-ba4c-00519de496ef.jpeg" data-asset-id="ead2398c-51f6-4ac6-ba4c-00519de496ef" referrerpolicy="no-referrer"><figcaption><span>from IMDB https://www.imdb.com/title/tt4916630/?ref_=ttmi_tt</span></figcaption></figure><p>Herbert以外，另一位Bryan嘅client就係被控謀殺嘅黑人死囚Walter。明明Walter有充分嘅不在場證明，唯一指控佢嘅證據來自一位受警察威脅而做假證供嘅慣犯，檢控方都要鋤死佢，仲自以為維護緊公義。Walter已經被困咗兩三年，咩希望都冇晒。一見到Bryan，就趕佢走，話冇嘢可以做到。而Bryan用行動證明比Walter知，佢同其他冇心幫手嘅人唔一樣。佢願意親身去到Walter嘅家鄉，同佢嘅屋企、朋友聯絡，了解事件真相，還佢一個公道。呢份真誠同堅持感動到Walter，佢願意再次努力捍衛自己，打呢場司法戰爭。</p><p>經過佢哋好多年嘅努力，案件終於可以重審，甚至連作假證供嘅人都鼓起勇氣，話係被警察逼迫先講大話。所有人都知係拉錯人，但個官完全無視證據，要Walter繼續坐監。身為律師嘅Bryan好挫敗，因為司法制度全無公義可言，佢所信奉同努力嘅一切都冇意義。但反而Walter安慰返佢，話佢經過咗4年被叫做兇手嘅日子，手執嘅真相都顯得越發模糊。開始會諗屋企、朋友點睇自己，係咪都當佢係兇手，而佢自己亦都慢慢當咗自己係兇手。但重審就令佢可以重新搵返真相，搵返自己。原來追求真相，對一個人嘅自我、意義可以咁重大。</p><figure class="image"><img src="https://assets.matters.news/embed/a166c853-d711-4d16-8111-b65fb932a80f.jpeg" data-asset-id="a166c853-d711-4d16-8111-b65fb932a80f" referrerpolicy="no-referrer"><figcaption><span>from IMDB https://www.imdb.com/title/tt4916630/?ref_=ttmi_tt</span></figcaption></figure><blockquote>These fools are going to do what they’re going to do. But if they take me to that chair tonight, I’m going out smiling, because I got my truth back. You gave that to me. To me and my family. And ain’t nobody going to take that from us.</blockquote><p>佢哋嘅努力最終並冇白費，經過鍥而不捨嘅斡旋，Bryan感化到檢察官去追求真正嘅公義，撤銷對Walter嘅指控。Walter係坐咗成6年冤獄後，終於重獲自由，成為阿拉巴馬州史上第一位唔使處死嘅死囚。Bryan亦都講咗以下呢段好有份量嘅話語：</p><blockquote>I came out of law school with grand ideas in my mind about how to change the world. But Mr. McMillian made me realize <strong>we can’t change the world with only ideas in our minds. We need conviction in our hearts.</strong> This man taught me how to stay hopeful, because I now know that <strong>hopelessness is the enemy of justice</strong>. Hope allows us to push for word, even when the truth is distorted by the people in power. It allows us to stand when they tell us to sit down, and to speak when they say be quiet.</blockquote><p>Bryan身為律師，想必經常都要面對司法機關嘅不公，同埋為不公義而受苦受難嘅人。而係法律學校所學習同信奉嘅價值，都會再三被殘酷嘅現實打擊，因而質疑自己嘅意義。直至目前為止，美國嘅司法系統都唔係完美無瑕。係死刑問題上，每9位被處死嘅人，就有一位係無辜嘅，令人震驚又難受。正因如此，佢講嘅說話至咁有感染力。</p><p>同故事唔同嘅係，我哋未必有良心發現嘅檢控方、作假證供嘅人。而想要捍衛公義、參與司法戰爭嘅人，亦都冇辦法避免一次又一次嘅打擊。睇返呢段說話，再諗返身邊發生嘅事、朋友正在受嘅苦難，更加明白到將念想化為行動嘅重要性。無論客觀現實看似幾咁絕望都好，身陷無力嘅最大得益者，永遠只會係高牆嘅一方。所以我哋必須選擇未來嘅希望，堅持發聲，堅持抵抗，用現在連結將來。</p><figure class="image"><img src="https://assets.matters.news/embed/4b5f4b61-f9be-42c7-88e8-06b0b990d3ae.jpeg" data-asset-id="4b5f4b61-f9be-42c7-88e8-06b0b990d3ae" referrerpolicy="no-referrer"><figcaption><span>from Movie Quotes https://www.facebook.com/1186010861571415/photos/a.1186017754904059/1483942125111619/?type=3</span></figcaption></figure><hr><p>如這篇文章有幸接觸到你，願你可以行動抵抗遺忘，捍衛真相與公義，一同見證我城的未來。</p><p><a href="https://button.like.co/sarenechan14" rel="noopener noreferrer" target="_blank">https://button.like.co/sarenechan14</a></p><p>如你願意支持我繼續努力，可以請我一杯咖啡☕</p><p><a href="https://ko-fi.com/sarenechan" rel="noopener noreferrer" target="_blank">https://ko-fi.com/sarenechan</a></p><p>歡迎每月定額支持我的寫作，讓我們在暗夜中互相守望，彼此送光：</p><p><a href="https://liker.land/sarenechan14/civic" rel="noopener noreferrer" target="_blank">https://liker.land/sarenechan14/civic</a></p><p><br></p>
