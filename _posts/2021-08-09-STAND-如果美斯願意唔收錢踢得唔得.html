---
layout: post
title: 如果美斯願意唔收錢踢得唔得？
date: 2021-08-09 10:56:17.468000000 Z
link: https://www.thestandnews.com/sport/%E5%A6%82%E6%9E%9C%E7%BE%8E%E6%96%AF%E9%A1%98%E6%84%8F%E5%94%94%E6%94%B6%E9%8C%A2%E8%B8%A2%E5%BE%97%E5%94%94%E5%BE%97
categories: stand
tags: blog
author: 足球說故事
---

<figure><img src="https://images.weserv.nl/?url=assets.thestandnews.com/media/photos/8835261698071697674.png"><figcaption><span>資料圖片，來源：FC Barcelona Facebook</span></figcaption></figure><p>巴塞畀唔起錢同美斯簽約，咁如果美斯願意唔收錢踢又得唔得呢？</p>

<p>咁要先知道西甲嘅財政規則先。</p>

<p>西甲對球會嘅 salary cap 要求係 70%，依家巴塞薪金嘅 expense ratio 係 115%，就算冇美斯都係 95%。</p>

<p>所以就算美斯唔收錢做義工都搞唔掂，更何況美斯本身願意減一半人工。打工都要出糧，唔通真係愛到出錢又出力養返間球會咩？咁搞法，分分鐘連噚晚已經為巴塞上陣嘅迪比、同已確定加盟嘅阿古路都未必可以註冊到。</p>

<p>巴塞有咁嘅局面，不外乎都係下下天價買人之餘又畀勁高人工（丹比利、基沙文、古天奴呢三筆轉會費都過億），但偏偏買返嚟嘅都係高薪低能；早前巴塞會長拿樸達承認，美斯每年為球會帶來約 €200m 至 €250m 歐元收入，佔球會全年總入收約三分之一。</p>

<p>換句話說，冇咗美斯嘅巴塞來季預計失去全年三分一嘅收入之餘，仲面對失去美斯之後嘅骨牌效應，包括商業價值同球會形象都大受打擊。傳聞 2022 年到期嘅心口贊助商 Rakuten（樂天株式會社），因美斯嘅不確定性而考慮削減贊助費，甚至可能中止合作。</p>

<p>仲記得自創會以來，巴塞一直拒絕接受球衣商業贊助，2006 年試過破例免費幫聯合國兒童基金，亦將部份收益捐畀聯合國，本意都係為做善事，但 2011 年開始巴塞都冇辦法唔向現實低頭。</p>

<p>而近年球員經常高開低走嘅巴塞屢傳負債，武肺係其中一個影響嘅主因，但球會喺轉會上管理不善，個個都十幾萬週薪，另一邊同樣傳出負債嘅皇馬都冇巴塞咁嚴重，至少佢哋仲有能力散貨搞啱條數，相反巴塞呢？</p>

<p>同樣失去美斯呢個吸金招牌嘅西甲，來季轉播費一定受影響，再延伸到點解球會要到最後關頭先同美斯講搞唔掂？當中係唔係球會一早已知情，於是利用美斯迫使西甲就範，但西甲寧願攬炒呢類權鬥？我都唔清楚，但未來一季，西甲肯定會因為失去美斯而削弱吸引力，各大西甲球會都會面臨呢場商業掛帥嘅骨牌效應。</p>

<p>&nbsp;</p>

<p>（標題為編輯所擬）</p>

<p><a href="https://www.facebook.com/footballstorytelling/posts/4247790215304318" target="_blank">作者 Facebook</a></p>
