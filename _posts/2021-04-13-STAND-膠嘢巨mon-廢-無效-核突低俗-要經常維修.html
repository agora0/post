---
layout: post
title: 膠嘢巨mon：廢、無效、核突低俗、要經常維修
date: 2021-04-13 03:53:42.000000000 +00:00
link: https://thestandnews.com/city/%E8%86%A0%E5%98%A2%E5%B7%A8mon-%E5%BB%A2-%E7%84%A1%E6%95%88-%E6%A0%B8%E7%AA%81%E4%BD%8E%E4%BF%97-%E8%A6%81%E7%B6%93%E5%B8%B8%E7%B6%AD%E4%BF%AE/
categories: stand
tags: blog
author: 本土研究社
---

<img width="600" src="https://images.weserv.nl/?url=cdn.thestandnews.com/media/photos/cache/170541005_3999664966796213_4187142935247882509_n_91rlA_600x0.jpeg" /><br /><br /><p>前排本研研究員發現荔枝窩村口嘅告示牌，變成一部發光LED mon，連同另外三部於其他郊野公園嘅相同設施，盛惠92萬。花近百萬<sup>[1]</sup>，以為有咩超卓功能，例如會閃出金光，但原來只係播天氣同宣傳短片 ，淪為「廢mon」，連原有指示牌實用、遊人必須嘅嘅荔枝窩村地圖都拆埋。</p>
<p>漁護署辯護話，LED mon 可以提供即時資訊例如突變天氣，令行山人士可以更改路線，仲好醒咁話過咗6點後會熄螢幕<sup>[2]</sup>，唔會有光害咁話喎 (行夜山就無突變天氣？其實天文台app 亦有特別天氣告示，荔枝窩亦收到電話訊號，同樣資訊電話都睇到）。</p>
<p>行山人士一片負評，其實唔係無原因。係郊外地方豎立傳意牌同告示板，其實係一門學問，告示板設計有嚴謹準則，而呢幾部價值百萬嘅發光LED電視簡直係攞零分。</p>
<p><strong>郊野告示牌哲學(The philosophy of the display of signs in the Countryside)</strong></p>
<p>一份有關郊野公園策劃嘅港英解密文件表明<sup>[3]</sup>，所有告示板都屬城市入侵物(urban intrusion)，所以豎立告示牌時必須謹慎，可免則免(kept to a minimum)，所以郊野公園設施大多都會運用天然簡樸嘅風格，提供少而精嘅資訊之餘又會同環境融為一體。故此郊野公園告示牌需要有效、不突兀同點到即止(effective, discreet and adequate for their purpose)。</p>
<p><strong>幾乎違反所有郊野指示牌設計原則</strong></p>
<p>而呢個郊野廢mon，幾乎犯晒所有郊野公園指示牌設計嘅天條：</p>
<blockquote>
<p><strong>天條一：唔好廢 (no real function)</strong></p>
<p>要避免一啲無聊或無意義(no real function)嘅告示。文件特別指出，好多警告類告示，其實都無實際功用(many cautionary signs come into this category)。突變天氣資料屬警告類資訊，但呢項資訊手機都睇到，甚至你事先已經feel 到天氣將變，為提供天氣資料而整個發光螢幕係一個固定位置，絕對係無聊。</p>
<p><strong>天條二：唔好無效 (ineffective)</strong></p>
<p>郊遊前要做足準備，包括check 天氣，呢樣嘢政府宣傳片都有講。而家放個LED mon 出來，如此「貼心」，即係鼓勵人出門前唔使做準備。天有不測之風雲，而且隔咗座山，局部地區天氣都可以好唔同，係萬變嘅情況下，一部價值$2,300、可以便攜嘅手提電話有用啲，定抑或固定係村口、價值$23萬嘅LED mon 更有效？</p>
<p><strong>天條三：唔好核突、低俗 (ugly and vulgar)</strong></p>
<p>文件提及，隨著郊野公園設施日漸豐富，告示牌亦會越來越多，但必須理性規劃，否則結果必然係混亂，會出現無效、核突、低俗嘅告示(unless this is done in a rational way the result maybe chaotic and the environment may be affronted by signs which are ineffective, vulgar and ugly)。</p>
<p>根據守則，告示連形狀、顏色都要小心考慮(signs should be discreet with care and used with discretion)，但現今政府竟然將一座發光發聲嘅LED mon 放喺寧靜郊野，呢種一啲心思都無嘅粗放式發展，同周遭環境不匹配，但又無考慮過郊遊人士嘅切實需要，以為有光有聲又”high-tech” 就係好，既核突又低俗。</p>
<p><strong>天條四：唔需要經常維修</strong></p>
<p>文件又提及，一件好嘅郊外設施應只需要最少嘅維修(should require a minimum of maintenance)。LED mon 本身就屬室內設施，放喺郊外日曬雨淋，除咗要諗防水、仲要諗日夜溫差大對零件嘅損耗，維修費必然高。漁護署交代每個螢幕$23萬成本時，亦指明當中只包括3年保養期，可能連製造商都知道呢個LED mon 命不久矣，3年之內會打柴。</p>
</blockquote>
<p><strong>郊野公園新揸fit 人－旅遊事務署</strong></p>
<p>無論從功能到設計，都睇得出呢啲新嘅又廢又突兀嘅設施唔係為行山客，而係為咗迎接「鴨仔團」之類mass tourism而設，繼而不加思索，係郊外地方硬插呢啲又大又閃，破壞郊野嘅原汁原味嘅設施。</p>
<p>而且螢光幕已顯示埋商務及經濟發展局轄下嘅旅遊事務署嘅logo，顯示郊野公園揸fit 人已換人，亦證明政府已經套用旅遊概念，而非 #保育為先 嘅諗法去發展呢啲突兀設施</p>
<p>（不斷設立呢啲大大舊閃光設施本身亦未必係一種好嘅旅遊概念），所以出現郊野巨mon、龍脊嘅「龍爪」、升級豪華營地、樹頂歷奇等入侵性設施，將為郊野公園帶來一場浩劫。</p>
<p>可幸嘅係，漁護署話呢啲設施都係「試行」，所以大家識做啦～</p>
<p><strong>漁護署 查詢及投訴</strong></p>
<p><a href="https://www.afcd.gov.hk/.../Enquiries_and_Complaints.html" target="_blank">https://www.afcd.gov.hk/.../Enquiries_and_Complaints.html</a></p>
<p>#傳意牌同告示板係一門學問<br/>
#荔枝窩<br/>
#郊野公園<br/>
#郊野公園研究<br/>
#阿茂整餅<br/>
#無個樣整個樣</p>
<p>延伸閱讀：</p>
<p>【 #搞乜郊野 】郊公主題樂園狂想曲：</p>
<p>[1] 明報 2021年4月6日 漁護署郊野公園設4電子顯示屏　每個23萬元被批「小白象」 <a href="https://bit.ly/2PGEAMr" target="_blank">https://bit.ly/2PGEAMr</a><br/>
[2] 郊野公園教育活動計劃 Country Parks Education Programmes 【郊野公園有個Mon [🤔] 】<a href="https://www.facebook.com/hongkongcountryparks/posts/3858367320920676" target="_blank">https://www.facebook.com/hongkongcountryparks/posts/3858367320920676</a><br/>
[3] Notice and Signs in the Countryside, in HKRS287-1-806-1 The Use and Conservation of the Countryside Advisory Committee for New Territories, Hong Kong Public Records Office</p>
<p>原文刊於<a href="http://5" target="_blank">本土研究社 Facebook</a></p>
