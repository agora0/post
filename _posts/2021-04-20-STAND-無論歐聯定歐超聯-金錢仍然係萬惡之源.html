---
layout: post
title: 無論歐聯定歐超聯，金錢仍然係萬惡之源
date: 2021-04-20 10:02:37.000000000 +00:00
link: https://thestandnews.com/sport/%E7%84%A1%E8%AB%96%E6%AD%90%E8%81%AF%E5%AE%9A%E6%AD%90%E8%B6%85%E8%81%AF-%E9%87%91%E9%8C%A2%E4%BB%8D%E7%84%B6%E4%BF%82%E8%90%AC%E6%83%A1%E4%B9%8B%E6%BA%90/
categories: stand
tags: blog
author: 足球說故事
---

<img width="600" src="https://images.weserv.nl/?url=cdn.thestandnews.com/media/photos/cache/00_Uuix5_600x0.png" /><br /><br /><p>唔係深度文，但都想講幾句。</p>
<p>歐超聯並唔係十二支豪門球隊食飽飯冇屎屙諗出嚟圍爐，相反好大程度係 UEFA 自己搞出嚟嘅蘇州屎，而最大關鍵就係改革歐聯現有體制。</p>
<p>最近 UEFA 宣布 2024 年歐聯改革方案，容我好深入淺出列出幾個重點：</p>
<ol>
<li>32 隊增至 36 隊</li>
<li>以聯賽形式代替分組賽</li>
<li>每隊比賽由 6 場增至 10 場</li>
<li>小組前 8 名晉身 16 強，其餘 8 個名額由第 9 名至第 24 名以附加賽決定</li>
<li>對決球隊以種子排名決定，類似 NBA 季後賽</li>
</ol>
<p>如果再直接啲，就係冇咗歐聯分組賽，變成歐聯小組賽，每支球隊由踢 6 場變踢 10 場（36 支球隊喺同一個 league，每隊隨機抽 10 隊踢）。整個賽事會踢 225 場比賽，比現時 125 場多一倍，幾乎冇歇冬期，全年踢波。</p>
<p>球員一季踢 50 幾 60 場比賽已經多，有時仲要踢國際賽，賽程頻密咗，球員完全唔使唞，唔使唞又好易傷，傷又影響球隊佈署，又要科水買人，一連串連帶關係，最直白即係：踢多咗比賽，又因為多咗人參加，個餅又分薄喇，名副其實踢多咗又搵少咗。（仲未計過去一兩年武肺搞到經濟差，好多球隊都負債）</p>
<p>列強一早強列反對歐聯改制，連球迷組職（最少 14 支）都出聯署信反對，直指新制「摧殘本土聯賽」各種安排與及部署。但係 UEFA 就好似 777 咁懶理他人意見，一意孤行強推改革，於是一班反對改革嘅球會另起爐灶，唔玩你個歐聯，自己搞個歐超聯出嚟。</p>
<p>UEFA 喺體制上一意孤行，漠視球會意見，各大列強自立門戶無可厚非，但係歐超聯嘅體制亦唔見得比歐聯好。</p>
<p>歐超聯體制：</p>
<ol>
<li>永續始創參加嗰 15 隊，再另加 5 隊邀請參與</li>
<li>冇升降班</li>
<li>20 支球隊將分兩組，每組 10 隊，以主客場制進行雙循環比賽</li>
<li>每組前三名直入八強，每組第四和第五名踢兩回合淘汰賽，爭奪餘下兩個名額，之後情況同歐聯一樣</li>
<li>主席由球隊班主出任（皇馬會長佩雷斯為主席）</li>
<li>參加嗰 15 支球隊各獲得 35 億歐元獎金</li>
</ol>
<p>錢，一定多咗，但問題係成個聯賽係冇一個獨立組織負責，完全由球會富豪／班主出任，有冇利益衝突就自行理解，感覺更似以前打《Winning》，自己 set 哂所有強隊一齊打嘅 Master League，細會永遠冇份參加，理得你聯賽踢得有幾出色，全部都係強隊圍威喂，每個星期都有強強對決。</p>
<p>鍾意睇強強對決嘅球迷覺得好正，但亦有人覺得原本強強對決嘅罕貴，變相廉價得個個星期都有，加上冇升降制度，贏同輸都係咁，必然失去競爭力，最大嘅競爭力咪就係獎金，喂，仲未講到認受性呢個重大問題。曼聯嘅般奴費南迪斯、PSG 嘅靴里拉、利物浦領隊高普、以至殿堂級領隊費格遜等等有份量級嘅球員名宿都紛紛反對，金錢主導嘅足球只會破壞足球本身嘅精神，徒令觀眾入場，但奈何現實世界中，金錢仍然係萬惡之源。</p>
<p>當本身嘅體制腐敗，必然會出現反體制嘅一群人推翻呢個體制；但係反體制過後，如何建立新嘅體制亦係一個嚴肅問題，若未能說服眾人，最終當日反體制嘅人會反過來成為被反嘅一群，惡性循環。</p>
<p> </p>
<p>（標題為編輯所擬）</p>
<p><a href="https://www.facebook.com/458491330900911/posts/3929120003838009/" target="_blank">作者 Facebook</a></p>
