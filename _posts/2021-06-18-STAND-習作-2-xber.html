---
layout: post
title: 習作 2《Xber》
date: 2021-06-18 13:43:19.000000000 +00:00
link: https://thestandnews.com/culture/%E7%BF%92%E4%BD%9C-2-xber/
categories: stand
tags: blog
author: 莊梅岩
---

<img width="600" src="https://images.weserv.nl/?url=cdn.thestandnews.com/media/photos/cache/1_St6fa_600x0.png" /><br /><br /><p>【燈打一汽車後座，一家三口爬進去，一坐好妻子就為中間的兒子繫好安全帶，而丈夫則將手機交給兒子打電動】</p>
<p><strong>畫外音：</strong> 時代廣場？<br/>
<strong>妻子：</strong> 係呀唔該。<br/>
<strong>畫外音：</strong> 要兜另一條路喎因為 —<br/>
<strong>妻子：</strong> 前面堵路吖嘛，知㗎喇我唔介意呀。</p>
<p>【妻子隨即繼續從手機上看直播，手機傳來沸沸騰騰的口號】</p>
<p><strong>丈夫：</strong> 你唔好掛住睇直播，傾埋先得唔得呀？<br/>
<strong>妻子：</strong> 有咩好傾唧又唔係走得。<br/>
<strong>丈夫：</strong> 【壓低聲量】我想知你點諗呀！<br/>
<strong>妻子：</strong> 【也盡量克制】咪講咗囉我覺得未使走住呀。<br/>
<strong>丈夫：</strong> OK 咁你覺得幾時先應該走？<br/>
<strong>妻子：</strong> 到時就知㗎啦依家傾嚟有咩意思？<br/>
<strong>丈夫：</strong> 得個知囉，我想知你條底線喺邊？係咪要出坦克車你先覺得要走？<br/>
<strong>妻子：</strong> 唔會啦 —</p>
<p>【手機內傳來發射催淚彈和人群叫喊聲】</p>
<p><strong>妻子：</strong> 搞錯呀又射！離晒大譜……你睇！</p>
<p>【妻子把手機移過一點想讓丈夫看清楚，但丈夫對這種畫面已然麻木】</p>
<p><strong>丈夫：</strong> 你係咪真係想佢喺咁嘅環境長大？我真係唔識教，點解釋俾佢知啲白衣人周街打人都冇事？點解釋啲途人係咁俾人 fit 啲差佬都施施然走開咗？再過幾年就到佢，你寧願佢上街定係掛住打機？<br/>
<strong>妻子：</strong> 可唔可以唔好再講呢個話題？<br/>
<strong>丈夫：</strong> 我哋真係要諗吓㗎喇，就算唔係即刻走都要 plan 定，到真係出坦克車嗰陣就太遲㗎喇……</p>
<p>【稍頓】</p>
<p><strong>丈夫：</strong> 我想未雨綢繆……點解我哋唔可以傾吓啫 —</p>
<p>【丈夫想拿走妻子的手機但妻子甩開他的手】</p>
<p><strong>妻子：</strong> 【盡量壓下聲量和情緒】因為我覺得咁樣好自私呀！啲細路喺出面就嚟俾人打死我哋就淨係諗自己個細路！你讀咁多書唔諗吓點幫啲𡃁仔淨係諗點走佬，咁同啲廢老藍絲有咩分別呀？<br/>
<strong>丈夫：</strong> ……我自私。你為咗你自己老豆要個仔陪你留低就唔自私？<br/>
<strong>妻子：</strong> 我冇要個仔陪我留低，你鍾意可以送佢去 boarding school，再唔係你陪佢過去先，我只係想講我哋唔係冇得選擇，唔使一定要賣哂啲嘢即刻撤走嘅。<br/>
<strong>丈夫：</strong> 你根本就係放唔低你老豆之嘛。<br/>
<strong>妻子：</strong> 係呀你識我嘅時候已經知啦，佢一手湊大我兩姊妹我唔可以掉低佢唔理。<br/>
<strong>丈夫：</strong> 咁點解你細妹又可以？<br/>
<strong>妻子：</strong> 救命呀我哋可唔可以唔好重複呢啲 conversation？</p>
<p>【稍頓】</p>
<p><strong>妻子：</strong> 你要我問我都問過喇，佢唔會跟我哋走呀。我冇嘥時間同佢拗因為佢唔會明，你以為佢當年都係著草落嚟佢會明但係佢唔明㗎……所以我唔走得住。</p>
<p>【妻子看著他】</p>
<p><strong>妻子：</strong> 同埋我都真心想留得幾耐得幾耐……睇吓仲可以做啲乜……可能冇你諗到咁 worse 呢？我唔信啲白衣人同差佬咁樣打人都冇後果！未輪到佢哋啫……<br/>
<strong>丈夫：</strong> 你講法治呀？定係報應呀？</p>
<p>【妻子也感到洩氣，蓋起手機】</p>
<p><strong>丈夫：</strong> 你幾時先明？法治已死壞人當道呀，議員同黑社會握手呀，影埋都冇佢乎。以後香港就係何妖呢啲人嘅天下，你真係唔怕？</p>
<p>【妻子發現前座座位底下的異物，瞄一下倒後鏡】</p>
<p><strong>丈夫：</strong> 冇希望㗎喇冇嘢可以做到㗎喇，要睇住佢咁衰落去真係好難過……啲細路仲傻更更想守住啫，我哋做大人冇理由唔醒水……</p>
<p>【妻子用手機急打短訊（可投射短訊內容，不顯示亦可）】<br/>
【短訊內容「唔好再講嗰啲嘢，望吓座位底。」】</p>
<p><strong>妻子：</strong> Send 咗個地址俾你，快啲望吓吖。<br/>
<strong>丈夫：</strong> 望咩唧未去緊囉。<br/>
<strong>妻子：</strong> 個入口有啲難搵，你望吓先啦！<br/>
<strong>丈夫：</strong> 咁攞返個電話嚟 —<br/>
<strong>兒子：</strong> 喂呀！<br/>
<strong>丈夫：</strong> 喂咩呀？今日俾你打咗好耐喇……</p>
<p>【丈夫看短訊，也瞄一瞄座位底】<br/>
【丈夫打回覆：「點解會有個頭盔嘅？」】<br/>
【<strong>妻子：</strong>「好明顯啦 — 家長車呀！你睇吓倒後鏡張貼紙。」】<br/>
【<strong>丈夫：</strong>「Shit……」】<br/>
【<strong>妻子：</strong>「叫咗你唔好喺街講移民啦！我依家好想搵窿捐呀！」】<br/>
【冷不防兒子伸手把前座底下的頭盔拉了出來，還跌出一個豬咀，夫妻急忙把東西塞回去】</p>
<p><strong>妻子：</strong> 唔准多手！<br/>
<strong>兒子：</strong> 媽咪，乜嘢係「家長車」呀？<br/>
<strong>丈夫：</strong> 殊！Sorry……</p>
<p>【良久，車程越見漫長】</p>
<p><strong>丈夫：</strong> 多謝哂。</p>
<p> </p>
<p>#留低固然難走嘅亦都唔容易<br/>
#拋磚引玉大家加油<br/>
#經建議改名</p>
<p><a href="https://www.facebook.com/101046351715839/posts/317001050120367" target="_blank">作者 Facebook</a></p>
<p><relatedarticlesblock data-count="1"></relatedarticlesblock></p>
