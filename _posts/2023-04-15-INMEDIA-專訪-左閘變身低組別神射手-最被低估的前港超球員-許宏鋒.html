---
layout: post
title: "【專訪】左閘變身低組別神射手  最被低估的前港超球員——許宏鋒"
date: 2023-04-15 04:49:26.000000000 +00:00
link: https://www.inmediahk.net/node/%E9%AB%94%E8%82%B2/%E3%80%90%E5%B0%88%E8%A8%AA%E3%80%91%E5%B7%A6%E9%96%98%E8%AE%8A%E8%BA%AB%E4%BD%8E%E7%B5%84%E5%88%A5%E7%A5%9E%E5%B0%84%E6%89%8B-%E6%9C%80%E8%A2%AB%E4%BD%8E%E4%BC%B0%E7%9A%84%E5%89%8D%E6%B8%AF%E8%B6%85%E7%90%83%E5%93%A1%E2%80%94%E2%80%94%E8%A8%B1%E5%AE%8F%E9%8B%92
categories: inmedia
tags: blog
author: 獨媒報導
---

<img src="https://www.inmediahk.net/files/column_images/FT%202%201280.png" /><div class="field field-name-body field-type-text-with-summary field-label-hidden"><div class="field-items"><div class="field-item even"><p><font color="red">（獨媒報導）</font>29歲的許宏鋒，兩年前離開港超聯球隊冠忠南區，現時是足球教練，周日踢業餘波。在九年職業生涯期間，許宏鋒大部分時間被安排出任左閘，但他其實是前鋒出身，退役後「做返自己」，去季在九龍城變身成為乙組神射手，今季效力甲組中西區，同位列神射手榜第二位，可說是最被低估的前港超球員。</p>
<p>許宏鋒去年投考消防員，正等候通知。在職業生涯期間，阿鋒未曾入選香港足球代表隊，他不認為是懷才不遇：「我覺得反而係問心無愧，證明過自己嘅價值。可能會有遺憾⋯⋯但只係運氣唔好。」</p>
<p>《獨媒》訪問當日，許宏鋒剛剛教完波，赤膊上身露出近乎鋼條身形，「你好，我係阿鋒。」「你睇佢，好似匹馬咁快。」中西區前隊友梁子駿這樣形容阿鋒，不過這匹馬似乎未從遇上伯樂。九年的職業生涯，許宏鋒曾挫敗過，徬徨過，猶豫過，但他内心始終堅毅。</p>
<p><a data-flickr-embed="true" href="https://www.flickr.com/gp/inmediahk/hv8B53rm6m" title="DSC_5256"><img src="https://live.staticflickr.com/65535/52123956184_1bd2a1c2ae_b.jpg" width="1024" alt="DSC_5256" /></a></p>
<p><strong>職業生涯越踢越後  許宏鋒：其實我係前鋒</strong></p>
<p>在北區上水長大，性格好動，阿鋒是不折不扣的體育狂熱，小學已是田徑、足球、籃球校隊成員。小二那年取得全港足球比賽冠軍，立志要成為職業足球員，在青少年期間「轉隊成性」，阿鋒近乎一年轉一隊，踢過北區、傑志、大埔、深水埗及流浪等，由中堅踢到翼鋒，再踢到前鋒。</p>
<p>在外援當道情況下，本地前鋒球員被安排踢其他位置，包括翼鋒可說是「正常不過」。在職業生涯期間，許宏鋒同被安排「越踢越後」，在去季效力乙組九龍城，以及今季甲組中西區才可以「做返自己」，在前線衝鋒陷陣：「嗯，其實我係前鋒。」</p>
<p><strong>李志堅帶入行  好教練好老細不可兼得</strong></p>
<p>如何入行成為職員足球員？原來與前東方主教練李志堅有關。中學畢業後，許宏鋒在一個選拔賽表現優異，年僅18歲的他獲堅sir相中加入橫濱FC。月薪5千從「𡃁仔」做起，阿鋒與梁冠聰、陳肇鈞及劉卓軒等一起兄弟班，那是2012年的事。</p>
<p>那一季上陣機會不多，「佢（李志堅）用嚟用去都係嗰啲人，大家都明，最大得著係跟到吉武剛、福田健二學嘢。」翌年自薦轉投元朗，這裡有一段小插曲，李志堅跟許宏鋒說：「續咗你約喎，提咗你『自動』續咗約喎。」到七月初，許宏鋒未被加入球隊的WhatsApp群組，他才知道不在名單之上，「典型佢嘅性格囉，鍾意玩你一嘢。」</p>
<p><a data-flickr-embed="true" href="https://www.flickr.com/gp/inmediahk/n651Jt19eY" title="DSC_5249"><img src="https://live.staticflickr.com/65535/52122580377_379b05da2b_b.jpg" width="1024" alt="DSC_5249" /></a></p>
<p>縱使球隊已埋班，陳浩然還是叫了許宏鋒去試腳兼「踢住先」，阿鋒認識了趙俊傑、鄭璟昊、張志勇等球員。球隊沒有小圈子，像一班朋友般一齊踢波，人工仍然是五千，「元朗嗰啲都係『慳錢人』嚟，佢（球會老闆）都算經典。」許宏鋒苦笑說，當遇上好教練則有差的老細，反之亦然。</p>
<p>踢了半季，陳浩然建議球隊與許宏鋒續約，人工加到1.2萬。許宏鋒到球會老闆辦公室簽約，發現合約寫的是1萬，不禁說：「可能寫錯咗，我問一問先。」</p>
<p>許宏鋒等了約半小時，未見接待的職員再進來，便先行離開。豈料翌日，球會老闆竟興師問罪，指許宏鋒「好唔尊重」，原來負責接待的職員是其太太。球會老闆一怒之下，阿鋒連約都不用簽。</p>
<p><strong>見盡老細足球  曾向元朗高層陳情盼獲留效</strong></p>
<p>翌季港超聯成立，公民退出，球隊數目減少。球會老闆認為現有球員班底已足夠，許宏鋒約滿後理所當然地離開元朗。「其實我哋成班球員都好唔鍾意佢，老實講都幾唔尊重佢。」阿鋒記得有一次，球會老闆和球員一起吃飯突然提早截單，「一人一個碟頭飯，佢話唔好再嗌啦，大家會都覺得⋯⋯哞，你明啦！慢慢佢就無埋影。」</p>
<p>在季尾，球會老闆再與職球員一起食飯，但球員上下未有與他打招呼。他不滿被當透明，飯未食完便自行離去，翌日更對教練表示「唔再簽」，用現有人腳踢下季就算，無合約則要離開。許宏鋒曾寫千字文，向球會「陳情」，希望留在球隊繼續與手足拍住上，不過對方只讀不回。</p>
<p>誰是金主誰話事，球圈一向如此。許宏鋒很早已明白何謂老細足球，「所以我話唔會再『𠼮老細』，南區呢單嘢我都無『𠼮』，算啦，講都多餘，你都知其實一早有答案。」離開元朗，趙俊傑介紹許宏鋒加入港甲公民，「我寧願喺下面（低組別）試一年，都唔去流浪，覺得人工低嘛。」那是許宏鋒首次踢非職業賽事，陳浩然希望來季能再簽入許宏鋒。</p>
<p><a data-flickr-embed="true" href="https://www.flickr.com/gp/inmediahk/U02B2yHot3" title="DSC_0301"><img src="https://live.staticflickr.com/65535/52787606765_96d949978c_b.jpg" width="1024" alt="DSC_0301" /></a></p>
<p><strong>曾任地產經紀  去年始上手足球教練</strong></p>
<p>球圈現時有不少球員任職保險經紀，許宏鋒則做過地產代理。在踢港甲那半年，隊友趙俊傑介紹了一名球迷予許宏鋒認識，對方「好睇佢」，帶他去西九四小龍做地產經紀。阿鋒早上到元朗跟操，中午就做地產代理，搵多一份糧。他差點便做成一宗1,400萬元的賣盤，但最後臨門一腳未能成交：「不過算啦，自己係咩人自己唔知咩。」</p>
<p>阿鋒不喜歡主動向人推銷，而且討厭跑數。他感謝趙俊傑邀請自己教波，教練工作至去年年初才較為上手，「原本無咩興趣，教吓教吓見到啲好嘅小朋友，先多啲動力。」</p>
<p><strong>南華邀試腳  即獲公民安排美國試訓</strong></p>
<p>在公民待了半季，21歲的許宏鋒，獲班霸南華邀請試腳，班主兼「油王」張廣勇向他開出合約。不過，公民突然推薦阿鋒到美國足球聯賽球隊勞德代爾堡前鋒試訓，「後生仔有呢啲機會好正，可以去外國試下點都係好嘅，去南華可能只係坐半年。」</p>
<p>阿鋒到美國試腳，獲本港多份報章廣泛報道。瘦田冇人耕，耕開有人爭，許宏鋒引述陳浩然指，元朗有高層建議「不如元朗都簽返許宏鋒」，最後當然沒有下文。在美國邁阿密的一個月，每日練兩課，許宏鋒一心一意踢足球，更在友誼賽取得入球。但奈何球隊外援名額已滿，更要留一個位置予班主朗拿度，阿鋒未能留在美國，教練希望他能「留效」等候機會，但當時港隊23歲以下代表隊有比賽，便決定回港。</p>
<p>「你問我宜家再去，我都唔係好夠薑，始終個陣後生，越大越多顧忌。」這次美國之旅，阿鋒笑言最開心是見識了何謂大屋。</p>
<p><a data-flickr-embed="true" href="https://www.flickr.com/gp/inmediahk/37L8926552" title="無標題"><img src="https://live.staticflickr.com/65535/51159216603_a0e0b22cae_b.jpg" alt="無標題" /></a></p>
<p><strong>曾獲理文挖角  讚鄭兆聰是有料嚴帥</strong></p>
<p>流浪，是許宏鋒的最後歸宿。回港後獲教練羅國豪第四度招手，「終於」重返流浪，阿鋒位置是左翼，不過就只留了一年。鄭兆聰翌年再次邀請許宏鋒加盟南區，他點頭答應，結果一踢便五年多接近六年。他認為南區與流浪已是兩個層次，前者專業、有規模得多，不過就再被推後一格成為左閘。</p>
<p>直至加盟南區，許宏鋒才練好基本功，「其實一直都係雜牌軍，踢天才波、街波。射門唔準，回波又唔好。」數年下來，許宏鋒在球迷眼中，就是默默耕耘的那位「南區左閘」。命運路線兜兜轉轉，理文找過阿鋒高薪過檔，鄭兆聰在該季季前便對許宏鋒、劉學銘及陳港斌稱「你哋係重點培訓」，更和他們續約。</p>
<p>許宏鋒讚鄭兆聰是有料的嚴帥，對本地球員尤其有要求，「佢唔鬧外援，因為外援踢得唔好，出年一定無約，所以華人一定要做得好。」</p>
<p><a data-flickr-embed="true" href="https://www.flickr.com/gp/inmediahk/5n392p2F66" title="DSC_5274"><img src="https://live.staticflickr.com/65535/52123643208_c3b45a4bc2_b.jpg" width="1024" alt="DSC_5274" /></a></p>
<p><strong>揭離開南區原因  源於「一場誤會」</strong></p>
<p>之所以離開南區，原來是與球隊的「一場誤會」，在2020至2021年球季，許宏鋒、陳港斌獲球隊開出新合約。他們向管理層爭取加薪，「踢咗五年會唔會有得再加下人工？原本兩萬頭，我哋嗰時三年無加過。因為有一年攞唔到冠軍，Ricky就話成隊唔加得。」</p>
<p>南區高層認定二人跳草裙舞，許宏鋒對記者高呼冤枉：「係人都知我同阿斌俾足佢。」在季尾與高層見面，最終不愉快收場。同年新冠疫情肆虐，愉園、飛馬退出港超聯自降，球市再跌到谷底；有高層對他們說：「出面好多球員呀，諗吓先啦，睇下主席有咩意見。」</p>
<p>「上去見嘅時候，佢話如果唔加俾你哋，驚你哋唔落力、hea踢，話信唔過我哋。」許宏鋒嘴角微戚，除了憤怒更多的是無情，「好多好難聽嘅嘢都無謂再講」。</p>
<p>南區一班球員感情要好，許宏鋒其實非常不捨，他大概想過一百種告別職業足球的方式，沒想過最終如此。阿鋒指球隊當時氛圍不佳，教練和球員欠缺溝通，「唔續約其實都預咗，少咗隊就自然可以壓到啲價好低，球迷淨係睇比數，唔會明呢啲。」</p>
<p><a data-flickr-embed="true" href="https://www.flickr.com/gp/inmediahk/X663Jj7x14" title="DSC_5307"><img src="https://live.staticflickr.com/65535/52124204525_90ff8eec79_b.jpg" width="1024" alt="DSC_5307" /></a></p>
<p><strong>職業生涯未如樂園 「足球係享受的事情」</strong></p>
<p>九年下來，職業足球生涯未如樂園，除了未能入選港隊，亦被「越踢越後」。許宏鋒絲毫不感後悔，職業足球對他來說不但是人生經驗，而且是享受的事情，「返工時數好短，每日練幾個鐘，無壓力，可以做自己開心嘅事。」</p>
<p>「除非你入到香港隊囉，咁你都仲有少少價值。」許宏鋒自嘲高不成低不就，即使傑志的丹尼提早退休，自己亦早已被定型，「拉伕而成的左閘」：「所以咪卡咗喺度，踢到幾多年就踢埋落去囉，我一直係咁諗。」</p>
<p>前季離開南區，許宏鋒曾獲港會、晉峰邀請加盟，晉峰總教練何信賢來得坦白：「個價可能會有啲低。」阿鋒最終選擇離開職業足球，投入更多時間教波，另一邊兼職踢乙組九龍城，今季再度轉投甲組中西區，亦輕鬆成為球隊神射手。</p>
<p><a data-flickr-embed="true" href="https://www.flickr.com/gp/inmediahk/1C1Vk29CZ4" title="DSC_0335"><img src="https://live.staticflickr.com/65535/52787657903_c72e403365_b.jpg" width="1024" alt="DSC_0335" /></a></p>
<p><strong>被問與丹尼比較  自覺不比任何左閘差</strong></p>
<p>「你覺得自己值唔值得入港隊？」記者不禁問道，許宏鋒想了想說：「可以試吓嘅。」不過現實沒有如果，輕舟早已過萬重山。「嗯，好多朋友、教練都話，我叫有速度、打左閘，又叫成熟啦，一般鬼佬都未必過到佢，點解唔試吓佢？同埋丹尼都老啦。」</p>
<p>在入籍兵當道的情況下，華人球員要付出更大努力爭取入選香港隊。球迷多年來都會將許宏鋒，跟前港隊成員、效力傑志的入籍兵丹尼比較。阿鋒欣賞丹尼的入楔、路數和走位，「點解佢踢到咁多年，係有原因。我唔敢講我優秀過佢，後生都只係贏力氣。但當然事實證明，無丹尼都唔會揀到我。衰乜？其實我無刻意搵原因。」</p>
<p>「我唔會覺得自己比任何一個左閘球員差，even丹尼，我都唔會覺得差佢好多，只可以話各有優點。」</p>
<p><a data-flickr-embed="true" href="https://www.flickr.com/gp/inmediahk/90gZT936K0" title="DSC_7037"><img src="https://live.staticflickr.com/65535/52686648970_ebfa151a60_b.jpg" width="1024" alt="DSC_7037" /></a></p>
<p><strong>執著已過  許宏鋒：最大遺憾係拎唔到冠軍</strong></p>
<p>「你啱，其實我想負責進攻多啲。」「轉任」前鋒已有兩年的日子，阿鋒今季已為中西區射入22球，雖然是低組別賽事，但入球形式多元化，左右腳、窩利、頭槌及罰球應有盡有，教練、隊友及球迷都讚不絕口。</p>
<p>訪問在數個月前進行，阿鋒決定投考消防員，現正等候部門的通知：「有啲人話危險，行行都危險吧，同消防聽個名都好啲啦，救人喎！其他紀律部隊？唔諗啦。」</p>
<p>「入唔到港隊係遺憾，但最大遺憾係拎唔到冠軍。」阿鋒自言，最執著的時間都已過去，「其實都睇得好化，用嚟用去都係嗰啲球員，港隊教練又成日轉，要靠其他教練推薦球員。」</p>
<p>說許宏鋒是最被低估的前港超球員，絕不為過。阿鋒顯得不以為然：「只要球迷係認同，對我係讚多過彈，就係一種肯定。人哋會覺得我出嚟係穩陣嘅，咁樣已經好足夠。」</p>
<p>記者：麥馬高、周頌謙</p>
<p>延伸閲讀：<br />
【專訪】<a href="https://bit.ly/3UoXWTc">疫下兼職保險今季復出爭入港隊 劉浩霖：想證明自己</a></p>
</div></div></div>
