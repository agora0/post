---
layout: post
title: 記 2019 年 6 月 9 日
date: 2021-06-09 06:17:06.000000000 +00:00
link: https://thestandnews.com/politics/%E8%A8%98-2019-%E5%B9%B4-6-%E6%9C%88-9-%E6%97%A5/
categories: stand
tags: blog
author: 讀者投稿
---

<img width="600" src="https://images.weserv.nl/?url=cdn.thestandnews.com/media/photos/cache/62088845_10217436331252638_6080124195784622080_o-1_mTJEC_600x0.png" /><br /><br /><p>【文：Loire】</p>
<p><strong>兩點．維園</strong></p>
<p>小梁：有冇帶水同帶風扇？</p>
<p>小黃：梗係有！太陽帽太陽眼鏡風扇後備電同水，點可以冇！</p>
<p>小陳：我冇帶風扇，一定要？</p>
<p>小梁：你真係第一次行，算啦，憑我哋嘅友情，我借我個後備電俾你，你自己去買把風扇。</p>
<p>小陳：都好！</p>
<p>小黃：用友情玩後備電，果然係好朋友！</p>
<p><strong>三點半．維園</strong></p>
<p>小陳：明明已經提早開始，點解我哋仲喺維園？</p>
<p>小梁：其實好多時都係咁，不過點都要入維園，因為要數人數！</p>
<p>小黃：行呢邊啦，抄小路。opps，草地，對唔住！</p>
<p><strong>四點半．銅鑼灣富豪酒店</strong></p>
<p>小黃：世界上最遙遠嘅距離又開始！</p>
<p>小梁：每次遊行，我都覺得係香港人最有耐性嘅時刻，同平時完全唔同，平時行慢啲都比後面鬧，遊行嗰陣完全冇呢回事。</p>
<p>小陳：呢段路要行幾耐？已經好攰。</p>
<p>小黃：由富豪酒店去到SOGO，你預最少一粒鐘。</p>
<p>小陳：OMG! </p>
<p>小梁：今日冇落雨已經算係咁，有次落落雨仲要等，全身濕晒。</p>
<p>小黃：咪喺，次次都唔肯開路，特登㗎！</p>
<p><strong>五點四十五分．灣仔油站</strong></p>
<p>小梁：今日真係好多人，去到呢個位都仲行得咁慢</p>
<p>小陳：係咪次次去到某啲位都會嗌得特別大聲？</p>
<p>小黃：梗係，聲勢嚟㗎嘛！</p>
<p><strong>六點半．警察總部</strong></p>
<p>小黃：今日真係好多人，平時呢個位已經冇乜人，仲要用咗三粒鐘先嚟到呢個位。</p>
<p>小梁：證明大家都覺得係唔應該通過呢條例！小陳，就到㗎啦。</p>
<p>小陳：點解你哋次次都可以出去？我諗我真係老喇。</p>
<p><strong>七點．金鐘政府總部</strong></p>
<p>小陳：點樣兜入去？我想去睇下。</p>
<p>小梁：跟人行，雖然多人，但係你應該可以去到人民廣場嘅。</p>
<p><strong>七點半．中環地鐵站</strong></p>
<p>小黃：我打咗電話俾鹿鳴春，可以改八點，一陣一定要飲番杯大啤酒！</p>
<p>曾經，我哋可以去遊行、我哋可以去示威、我哋可以去嗌口號、我哋可以去表達我哋嘅意見。雖然好多時意見接受，行動依舊，但係我哋有呢個權利。</p>
<p>2021 年，遊行示威，唔能夠。嗌口號同講嘢，要好小心。</p>
<p>好多嘢，消失咗。嗰日遊行完去鹿鳴春食飯，都冇咗。</p>
<p>不過，有啲嘢，其實仍然喺度。</p>
<p>例如：肯借後備電嘅友誼、鮮活嘅心、同各方不認識嘅朋友</p>
<p>「真的會再有個約會會完成<br/>
真的會再有這樣深情<br/>
我以天為證<br/>
跟你帶領」</p>
