---
layout: post
title: "【江蓋世】數念（Siàu-Liām）蔡文旭　"
date: 2024-01-24 08:22:15.000000000 +00:00
link: https://pourquoi.tw/jiang-gai-shi-siau-liam-cai-wen-xu/?utm_source=rss&utm_medium=rss&utm_campaign=jiang-gai-shi-siau-liam-cai-wen-xu
categories: pq
tags: blog
author: 江 蓋世
---

<p>今仔日，咱 tī 遮數念，少年仔蔡文旭，咱數念伊，喊出台灣第一聲，伊 ê「勇敢在膽」；咱數念伊，布條全島 iāⁿ-iāⁿ 飛，伊 ê「藝術才情」；咱數念伊，兄弟相伨開大會，伊 ê「情義相伨」。Kám-siā！</p>
<p>The post <a href="https://pourquoi.tw/jiang-gai-shi-siau-liam-cai-wen-xu/">【江蓋世】數念（Siàu-Liām）蔡文旭　</a> first appeared on <a href="https://pourquoi.tw">pourquoi 報呱</a>.</p>
										<p>「台灣圖書室」鄭書勉女士、主持人張素華女士、在場濟濟思念蔡文旭 ê 親朋好友：今仔日，咱逗陣來數念（Siàu-liām）蔡文旭，我分作三點來講：第一、伊 ê 勇敢；第二、伊 ê 藝術；第三、伊 ê 情義。</p>



<h2><strong>第一、「勇敢在膽」</strong></h2>



<p>37 年前，台灣 ê 總統府廣場，咱 bē 使遊行，咱 bē 使示威，咱 bē 使講「台灣獨立」。有一工，阮決定欲去總統府廣場，遊行示威 sak 台獨言論自由。有一 ê 24 歲 ê 少年人，伊規場 hōaⁿ mai-ku（麥克風），遊行隊伍行呀行，突然間，伊喊出一句口號，「台灣獨立萬歲！」。</p>



<p>彼當時，全場群眾恬卒卒，無人敢應一聲，眾人驚一-tiô，伊家己 mā 驚一咧。我嘛心頭嚇一-ē，但是，伊真在膽，驚罔驚，剉罔剉（chhoah），伊擱繼續向前行，來完成 chi̍t 場遊行示威。</p>



<p>37 年前，tī 台灣戒嚴時期，舉行台獨遊行示威，這是全台灣第一場！Chi̍t ê 24歲 ê 少年人，遊行示威喊出「台灣獨立萬歲！」，伊是全台灣第一 ê！這 tō 是蔡文旭，咱數念伊 ê 勇敢在膽！</p>



<div class="wp-block-image"><figure class="aligncenter size-large"><img loading="lazy" src="https://storage.googleapis.com/stateless-34-84-11-249/2024/01/7ae033c4-1988年8月6日至8月9日，海外「台灣自救之旅」三人行，溫哥華。當地台灣同鄉會張邦良等人-1024x724.jpg" alt="" class="wp-image-162408" srcset="https://storage.googleapis.com/stateless-34-84-11-249/2024/01/7ae033c4-1988年8月6日至8月9日，海外「台灣自救之旅」三人行，溫哥華。當地台灣同鄉會張邦良等人-1024x724.jpg 1024w, https://storage.googleapis.com/stateless-34-84-11-249/2024/01/7ae033c4-1988年8月6日至8月9日，海外「台灣自救之旅」三人行，溫哥華。當地台灣同鄉會張邦良等人-300x212.jpg 300w, https://storage.googleapis.com/stateless-34-84-11-249/2024/01/7ae033c4-1988年8月6日至8月9日，海外「台灣自救之旅」三人行，溫哥華。當地台灣同鄉會張邦良等人-768x543.jpg 768w, https://storage.googleapis.com/stateless-34-84-11-249/2024/01/7ae033c4-1988年8月6日至8月9日，海外「台灣自救之旅」三人行，溫哥華。當地台灣同鄉會張邦良等人-1536x1086.jpg 1536w, https://storage.googleapis.com/stateless-34-84-11-249/2024/01/7ae033c4-1988年8月6日至8月9日，海外「台灣自救之旅」三人行，溫哥華。當地台灣同鄉會張邦良等人-2048x1449.jpg 2048w" sizes="(max-width: 1024px) 100vw, 1024px" /><figcaption>1988 年 8 月 6 日至 8 月 9 日，海外「台灣自救之旅」三人行，溫哥華。當地台灣同鄉會張邦良等人，籌劃了一場演講會，蔡文旭、江蓋世、兵介仕（由左至右）三人出席，分享台灣民主運動現況／圖：江蓋世提供。</figcaption></figure></div>



<h2><strong>第二、「藝術才情」</strong></h2>



<p>咱今仔日看-tio̍h 現場字圖 ê 佈置，予我想起蔡文旭 ê 藝術才情。37 年前，有一工，我 kah 文旭兩 ê 人，找-tio̍h 一 ê 所在，欲來寫台獨布條仔，提去踅全島。</p>



<p>文旭 chi̍t ê 兄弟，對我真體貼，我 tī 遐，大筆 sah 起來，欲來 tàu 寫布條仔，但是，伊 tio̍h 趕緊 kah 我講，「蓋世，我來 tio̍h 好，你先返去休睏啦！」，煞落來，伊一 ê 人匿 tī 遐，開幾-ā 點鐘，慢慢仔寫，寫出「台灣人走台灣路」、「命運之旅」、「人民有主張台灣獨立的自由」&#8230;&#8230;等訴求 ê 布條，一條擱一條，落尾完成 7～8 條宣揚台獨 ê 大布條。</p>



<p>後來，伊所寫 ê 大布條，阮 sa 去南北二路，全島 iāⁿ-iāⁿ 飛，飛 kàu 台灣頭，飛 kàu 台灣尾，飛 kàu 花蓮台東，街頭巷尾！</p>



<p>最近，我整理舊相片，看-tio̍h 阮當年寫 ê 海報布條，我 chia 自我檢討，「古早，我寫 ê 字，有卡醜淡薄 á，文旭寫 ê 字，有夠水！」莫怪彼工，伊對我 hiah-nī 體貼，我 gia̍h-筆欲寫布條仔，伊趕緊講「我來 tio̍h 好」，tī 伊眼中，遊行示威 ê 布條仔，嘛是愛講究，嘛是愛追求藝術 ê 美感。</p>



<p>這 tio̍h 是蔡文旭，咱數念伊 ê 藝術才情！</p>



<div class="wp-block-image"><figure class="aligncenter size-large"><img loading="lazy" src="https://storage.googleapis.com/stateless-34-84-11-249/2024/01/7a2b1a11-1987年9月14日江蓋世，蔡文旭隊伍中間，穿黑色t恤者等人全島宣揚台獨思想自由的「命運之旅」-1024x649.jpg" alt="" class="wp-image-162407" srcset="https://storage.googleapis.com/stateless-34-84-11-249/2024/01/7a2b1a11-1987年9月14日江蓋世，蔡文旭隊伍中間，穿黑色t恤者等人全島宣揚台獨思想自由的「命運之旅」-1024x649.jpg 1024w, https://storage.googleapis.com/stateless-34-84-11-249/2024/01/7a2b1a11-1987年9月14日江蓋世，蔡文旭隊伍中間，穿黑色t恤者等人全島宣揚台獨思想自由的「命運之旅」-300x190.jpg 300w, https://storage.googleapis.com/stateless-34-84-11-249/2024/01/7a2b1a11-1987年9月14日江蓋世，蔡文旭隊伍中間，穿黑色t恤者等人全島宣揚台獨思想自由的「命運之旅」-768x487.jpg 768w, https://storage.googleapis.com/stateless-34-84-11-249/2024/01/7a2b1a11-1987年9月14日江蓋世，蔡文旭隊伍中間，穿黑色t恤者等人全島宣揚台獨思想自由的「命運之旅」-1536x973.jpg 1536w, https://storage.googleapis.com/stateless-34-84-11-249/2024/01/7a2b1a11-1987年9月14日江蓋世，蔡文旭隊伍中間，穿黑色t恤者等人全島宣揚台獨思想自由的「命運之旅」-2048x1298.jpg 2048w" sizes="(max-width: 1024px) 100vw, 1024px" /><figcaption>1987 年 9 月 14 日，江蓋世，蔡文旭（中間穿深色 T 恤者）等人「命運之旅」，嘉義市第一場台獨遊行，遊行隊伍前面黃色大布條，皆是蔡文旭所寫的／圖：江蓋世提供。</figcaption></figure></div>



<h2><strong>第三、「情義相伨（sio-thīn）」</strong></h2>



<p>33 年前，國民黨政權全力打壓台獨運動。阮選一工，欲來召開「獨盟大會」，挑戰「台獨最高禁忌」。</p>



<p>大會召開前兩三工，國民黨政權抓狂，將阮 chit 寡，chhōa-頭幹部，一 ê 一 ê 掠去籠仔內。大會前兩天，他們將我掠去，押 tī 台中看守所，彼間牢房裡，有一頂雙層的鐵眠床，牢房頂頭，有一支日光燈，開規暗，bē-使關掉。管理員叫我睡 tī 鐵眠床頂層。</p>



<p>Bú 規工，我已經足 thiám&nbsp;á，但是我一躺落眠床，拄拄-á 好，一支日光燈，規暗照我 ê 目睭，真 bē 慣習，人 thenn 眠床，頭殼一直 teh 想 tio̍h，「外口情形，安全否？過兩天，大會 beh 安怎 leh？&#8230;&#8230;」</p>



<p>結果咧，人掠去，會照開，外口文旭 kah 濟濟勇敢 ê 兄弟姊妹，逐家來相挺，其中，「總幹事」江蓋世 hō͘  in 掠去，邱旭川接任「總幹事」，「副總幹事」鄒武鑑 hō͘  in 掠去，蔡文旭接任「副總幹事」，今仔日在座 mā 有咱 chit 位台語詩人陳明仁，當年，伊 kah 規位兄姊 mā 攏參加大會主席團。</p>



<p>當日，海外獨盟秘書長王康陸，kah 郭正光等人，攏突破黑名單，出現 tī 大會&#8230;&#8230;回顧 chit 場事件，文旭 kah 咱 ê 兄弟，面對打壓，in 無跑去匿，in 出來擔重擔，in 大會照常開！</p>



<p>這 tō 是蔡文旭，咱數念伊 ê 情義相伨<strong>（</strong>sio-thīn<strong>）</strong>！</p>



<h2>結語</h2>



<p>今仔日，咱 tī 遮數念，少年仔蔡文旭，咱數念伊，喊出台灣第一聲，伊 ê「勇敢在膽」；咱數念伊，布條全島 iāⁿ-iāⁿ 飛，伊 ê「藝術才情」；咱數念伊，兄弟相伨開大會，伊 ê「情義相伨」。Kám-siā！</p>



<p class="has-text-align-right">江蓋世，2024／01／21，發表 tī《文旭思念會》，嘉義市「台灣圖書室」。</p>



<div class="wp-block-image"><figure class="aligncenter size-large"><img loading="lazy" src="https://storage.googleapis.com/stateless-34-84-11-249/2024/01/32c0c4fb-1.相片圖說-蔡文旭油畫作品-畫作主角是他的大兒子天真無邪-形貌酷似文旭本人-1024x802.jpg" alt="" class="wp-image-162406" srcset="https://storage.googleapis.com/stateless-34-84-11-249/2024/01/32c0c4fb-1.相片圖說-蔡文旭油畫作品-畫作主角是他的大兒子天真無邪-形貌酷似文旭本人-1024x802.jpg 1024w, https://storage.googleapis.com/stateless-34-84-11-249/2024/01/32c0c4fb-1.相片圖說-蔡文旭油畫作品-畫作主角是他的大兒子天真無邪-形貌酷似文旭本人-300x235.jpg 300w, https://storage.googleapis.com/stateless-34-84-11-249/2024/01/32c0c4fb-1.相片圖說-蔡文旭油畫作品-畫作主角是他的大兒子天真無邪-形貌酷似文旭本人-768x601.jpg 768w, https://storage.googleapis.com/stateless-34-84-11-249/2024/01/32c0c4fb-1.相片圖說-蔡文旭油畫作品-畫作主角是他的大兒子天真無邪-形貌酷似文旭本人.jpg 1446w" sizes="(max-width: 1024px) 100vw, 1024px" /><figcaption>蔡文旭油畫作品，畫作主角是他的大兒子，天真無邪，形貌酷似文旭本人／圖：蔡文旭服務處提供。</figcaption></figure></div>



<p>延伸閱讀：<a href="https://www.pourquoi.tw/tsai-wen-hsu-1963-2023/" target="_blank" rel="noopener" title="">【邱萬興】蔡文旭與他的叛逆時代（1963〜2023）</a></p><p>The post <a href="https://pourquoi.tw/jiang-gai-shi-siau-liam-cai-wen-xu/">【江蓋世】數念（Siàu-Liām）蔡文旭　</a> first appeared on <a href="https://pourquoi.tw">pourquoi 報呱</a>.</p>
