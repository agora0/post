---
layout: post
title: 留底這半條命
date: 2021-09-24 09:39:00.089000000 Z
link: https://www.thestandnews.com/personal/%E7%95%99%E5%BA%95%E9%80%99%E5%8D%8A%E6%A2%9D%E5%91%BD
categories: stand
tags: blog
author: 葉朗程
---

<p>對著鏡子梳理眉毛的時候，突然被廁格內傳出的一聲慘叫嚇呆了。</p>

<p>是一星期前的事，但那聲慘叫實在無法忘記。</p>

<p>「Everything alright？」我隔著門問。</p>

<p>「咔」一聲，門慢慢打開，是我 team 的一位同事。</p>

<p>「嚇親你，」同事頹喪地走出來，「唔好意思。」</p>

<p>明白的，這陣子，很多同事都被恆大搞瘋了。</p>

<p>其實個世界就係咁現實，而這個所謂金融世界，比現實更現實是常識 — 好景的時候稱兄道弟，冧市的時候各自閉翳。地踎啲講句，出得嚟行，唔通唔使還。</p>

<p>意思是，好景的時候自然心雄，一心雄就進取，客戶用一蚊買兩蚊債券，屌，基本嘢。</p>

<p>好喇，冧市喇，作為一家穩健的金融機構，就梗係先自保，借畀你嗰一蚊，唔該還咗先。</p>

<p>本身這個有借有還的遊戲是十分公道的，但為什麼同事會發癲？因為，叫唔叫個客還，銀行是有 sole discretion 的，亦即係話，我哋可以叫個客還，亦都可以叫個客唔還住。</p>

<p>「Susanne 真係 on9，」這位兩日冇剃鬚的同事完全不介意大聲地公告天下，「黃生淨係隻艇都成億，係成億 full pay 呀，佢點會 default 呀，唔好癲啦。」</p>

<p>我叫佢冷靜啲，似乎令佢更加唔冷靜 —「Susanne 話要 call 佢 margin，真係好撚短視，要我而家叫佢還，佢實還㗎，還完之後咪即刻 cut account 囉，係咪要咁吖？」</p>

<p>開口埋口的 Susanne 是 risk management 那邊的同事。</p>

<p>「晦氣嘅嘢，你同我講冇所謂，對住 Susanne，盡量低聲下氣好嗎？」</p>

<p>「低聲下氣？我對住個客已經成隻狗咁，對住條八婆又做多次狗？」</p>

<p>「你客氣，Susanne 都仲有斗零咁多機會隻眼開隻眼閉；你開拖，佢一句 no 就係 no。」</p>

<p>聽我這樣說，同事終於冷靜了一點，但目光仍然盛著恨意。就在這時候，我給了他一個匪夷所思的建議：「你有冇 airpods？」</p>

<p>「有，why？」</p>

<p>「你而家入番去廁格，去 YouTube 睇一個 MV，歌名叫做<a href="https://youtu.be/LoHKilN1-Ug" target="_blank">《小諧星》</a>。一路睇，一路聽，一路聽，一路留意歌詞。」</p>

<p>是難以置信的，但這首歌真是萬靈的仙丹。</p>

<p>香港的娛樂事業可以靠一隊叫 Mirror 的年輕人起死回生，本來真是半信半疑，直到非常後知後覺地聽了這首《小諧星》。</p>

<p>慚愧承認，之前真係一首 Mirror 都未聽過，唔係唔想聽，係到咗某個年紀，總是有一股惰性拖延著那份接受新事物的勇氣。</p>

<p>然後一係唔聽，一聽即刻癲咗。那個 MV 的四百萬個 views 當中，我應該貢獻了最少一百個。</p>

<p>起初當然是被周秀娜小姐 draw 入去，她那個被 Edan 飲哂杯奶茶的扁嘴表情，喂大佬，真係融掉了所有中佬的心。</p>

<p>睇吓聽吓，原來這是一首無名小子單戀女神的歌 — 女神已經有男朋友，而且還要是事業有成的有錢人，典型一個雞蛋挑戰高牆的故事。</p>

<p>愛情裏的廢青與富豪又好，工作上的 front line 與 risk management 也罷，很多時就是無力與大力的對決。</p>

<p>有時候，當你知道力不如人的時候，唯有像黃偉文寫的詞一樣：「跟他怎可能拼，只好專心做諧星；將單戀劇情，改寫出喜劇場景；用我痛苦表情，換你那好心情，留底這半條命。」</p>

<p>對，最緊要留底自己條命。</p>

<p>做人遇到的任何挑戰，不要看成是單一的難關；三盤兩勝冇把握就五盤三勝，放長雙眼，就是為了增加自己的勝算。</p>

<p>回到自己座位，我問同事有沒有聽到那首歌。「有，多謝你 Marcus，我一定會好好同 Susanne 講。」</p>

<p>故事的結局怎樣？最後 Susanne 還是要同事 call 個客 margin，然後那個客真的一怒之下 cut 了 account。</p>

<p>但。</p>

<p>今天在文華酒店吃完午飯，我才親眼看到這個故事的反高潮。</p>

<p>面前的畫面：Susanne 很陶醉地拖著同事的手，在酒店的櫃臺 check out 房間。</p>

<p>我非常好奇，於是 text 佢：</p>

<p>“Hey… I saw you and Susanne at MO…”</p>

<p>佢個回應。</p>

<p>霸氣到一個點：</p>

<p>“She made me a slave in the office. I made her a slave in the room.”</p>

<p>人生，fair enough。</p>

<p>留底半條命，你總會找到，把對手就地正法的機會。</p>

<p>&nbsp;</p>

<p>（標題為編輯所擬）</p>

<p>原刊於<a href="https://www.facebook.com/marcusyiphk/posts/4545120732212859/" target="_blank">作者 Facebook</a></p>
