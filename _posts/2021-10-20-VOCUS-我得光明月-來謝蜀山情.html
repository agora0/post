---
layout: post
title: 我得光明月，來謝蜀山情
date: 2021-10-20 04:10:02.000000000 +00:00
link: https://vocus.cc/user/@gong_follower/616f7c81fd8978000134a978
categories: vocus
tags: blog
author: 龔鵬程大學堂
---

<p><br></p>
<p>近中秋矣，家人疫隔于四海；擬與學生同慶，學校又防控學生不能出，乃思如昔年中秋獨登泰山故事，自往對月。</p>
<p>唯玉皇頂桃花峪甫遊覽之已，故當別尋名山，恣我遊心，並度佳節也。以是遂飛成都。</p>
<p>青城派掌門劉綏濱來迎，宴于都江堰海棠苑。花木扶疏，泉激石潤，蓋雨後山川出雲之時。雲由岫起，山乃如城，浮於天半。</p>
<p>自余都江堰文廟不辦以後，久已未來，山靈迓我，竟如是耶？當年于廢墟中重建孔廟、復興禮樂，文教聲華雖動世界，而本地人心不孚，功弗能繼。今則天心既朗，滓翳盡去，故爾青蒼可喜焉。</p>
<p>川大徐新建、華僑大學黃海德諸兄亦至，同往太極書畫院聽青城隱士陳大華尺八、楊漫蜀派古琴，余亦做太極八卦形意之舞於其間。意酣而入青城，訪太清宮于金鞭岩下。</p>
<p>宮始建于唐，為龍居寺。清改道觀，民國時林森為題今名，屬全真龍門派丹台碧洞宗。地震殘毀，蔣信平道長不久亦羽化，其嗣楊崇康主持擴建至今，清修茹苦，不改其樂。</p>
<p>次日徐新建約我吃柴火雞於清廬漫味。新建頃主持川大文學與人類學研究所及「多民族文化凝聚與國家認同協同創新中心」，故同來者如李裴、完德加、張意、趙靚、郭一璿等多為道教、民族學中人，相與講論，不覺夜晏。</p>
<p>某君曰：「先生少時，脫穎之錐，不免傷人；中則鷹揚牧野，鴻飛冥冥，難以意測；近如熊貓矣，言行縱不當世用，人已頗能歎賞。」吾曰：「子真川人也，但知熊貓。幸而愛貓及我，固亦不惡！」</p>
<p>黃海德兄另約重玄子李剛、社科院李遠國、四川音樂學院甘紹成，及王家祐先生兩公子修慧、修和等來聚。大抵數十年講習道教老友也。李剛近在貴州龍場修道，甘紹成甫於鄉間採集道教經唱，海德則自泉州倦遊返，舊雨聯鑣，殊不易易。修和特奉王大爺遺著《道教論稿》來贈，彌增感喟。</p>
<p>老友彙聚者，尚有川大曹順慶夫婦等。邇來順慶稍得閒，可親園圃而賞青山矣，門庭龍象，氣象亦多不凡，可喜也。</p>
<p>又與丁鵬晤得會峨眉派掌門吳信良及其弟子陳玉民。峨眉五花八葉，支派甚多，技擊各有所長，先生善能綜理之，著有擒拿摔打及蜀中武術考證之書數十種。故余所辦武林大會、俠文化節皆請參加，遊行演武於北疆、萊蕪、南京、北京、安陽及龍泉驛各處。今日相見，講論欣然。</p>
<p>弟子黃靜則來邀往眉山市彭山區江口鎮，張獻忠沉寶處。</p>
<p>俞忠良《流賊張獻忠禍蜀記》嘗云：「隆武二年丙戌九月十六日，獻忠離成都，率賊營男婦百餘萬，操舟數千，蔽岷江而下。都督楊展起兵逆擊之，戰于彭山之江口。展身先士卒，遣小舸載火器以攻賊舟。風大作，舟火，士卒鼓勇，皆殊死戰。賊敗。賊舟多焚，所掠金玉珠寶及銀鞘數千萬，悉沉江底。」近年圍堰考古，正符所記。</p>
<p>雖然，考古不自此事始也。民國三年，法人色伽蘭即在江口梅花村發掘崖墓三座。三十一年，中央研究院史語所又於該處發掘古墓七十八座，其中漢墓七十六、漢磚墓二座。出土文物，輒存南京博物院等處。其後考掘不已，已知現存崖墓4580，為全國重點文物保護單位。</p>
<p>蓋此地于秦時已置武陽縣，商漁要道，至漢愈為鼎盛。王褒《僮約》遂有「膾魚炮鱉，烹茶盡具」「牽犬販鵝，武陽買茶」等語。此最早之飲茶、買茶、茶市記載，武陽繁華，可見一斑。</p>
<p>此地又有彭祖山，養生仁壽之鄉也。北宋至道三年定天下為十五路，眉山屬西川路，彭山則眉州下轄縣。眉山聞人蘇軾養生仁壽之性、飲茶之好、道教之淵源，殆皆風俗地氣所染歟？</p>
<p>蘇軾祖父蘇序即通道，屢攜軾出入道觀，又令其隨天慶觀道士張易簡學。學而仕，竟不能返。</p>
<p>陸游《眉州披風榭拜東坡先生遺像》云：「故鄉歸來要有日，安得春江變酒從公傾」，徒妄語耳。人未能歸，歸來者僅一官銜，曰「提舉成都玉局觀」而已。</p>
<p>今蜀人既多不知此等事，又頗隨佛徒聲口，以佛以禪胡亂塗飾東坡居士。不知洪邁《夷堅志．丙志》卷十三嘗云「東坡在海上嘗自稱鐵冠道人。」可見道人居士，立名隨興，何可泥看？</p>
<p>況居士之名見於《禮記．玉藻》。鄭玄注：居士，道藝處士也。《韓非子》中即有任矞、華仕等居士，後世佛道中人或因襲之。俗子無知，誤以為既號居士，即是佛徒，致使青蓮居士李白、香山居士白居易、東坡居士蘇軾、易安居士李清照、石湖居士范成大皆成迦羅越（居士，梵文grha-pati）矣。</p>
<p>如此憾事，頃不可問，蓋武陽彭山江口皆已衰入史冊，沿江吊腳樓數千所，亦成危房，僅合江亭等處可以茶歇吊古。山川市鎮，興廢尚且不恒，況人事哉？</p>
<p>合江亭乃彭山區東山水利工程處。余於該處訪得「夢江亭」「葵華亭」兩篆文小門匾，則舊時茶莊酒館青樓花亭，而為公署利用也。兩江坐對，流水青山，俯沈寶而思往事，清茶一甕，濁酒數杯，誰不息心忘機耶？</p>
<p>茲日成都平原風景又特異。天淨雲散，日華晴藹，蜀犬無吠，四宇朗然。青城山、西嶺雪山、四姑娘山、貢嘎雪山，一時俱出，得未曾有。覺老杜「窗含西嶺千秋雪，門泊東吳萬里船」云云，猶是虛做對仗而已。</p>
<p>茶人鄒勇、鄧奕夫婦，成都大學蔡育坤夫婦同來茗話，頗盡歡愉。並同往雙流金橋鎮鰱魚社區潘家溝訪喬大壯先生墓。</p>
<p>喬先生于抗戰勝利後即與許壽裳、臺靜農諸公抵台，建設台大中文系。李玄伯、錢鍾書蒞台參訪，亦由彼接待。俄而許被殺，喬不能安，遂返大陸，忽又自沉于蘇州梅村橋下，一世皆驚。吾師臺靜農先生有文吊之，並刻其詞集《波外樂章》以傳。台人愛其篆刻，又為刻《印蛻》，推重不在黃牧甫下。</p>
<p>今年暑間遊大連，山安堂李元兄曾以喬先生重刊詩詞集相贈。方欣盛緣也，不意今又因黃靜而訪得其壙，緣會誠不可思議。</p>
<p>然魯迅嘗集《離騷》「望崦嵫而勿迫，恐鵜鴂之先鳴」二句為聯，請喬先生書之。今先生墓前亦鐫此。激昂自振之情，竟成憂生念亂之語矣，觀之歎歎！</p>
<p>已而遊彭鎮老街，春波路、馬市壩街、觀音閣老茶館等處。近年古鎮文旅產業蔚然成風，而利病互見，此等處，毋寧保存為佳。</p>
<p>又往郫縣，參謁揚雄墓，並在清水河畔茗坐。風聲水語、鳥鳴芭蕉，幾不做歸計想。</p>
<p>老拳師駱開成于水畔為我演示蘆林精拳、黑虎拳。謂該派祖師由江西來，人問其拳何名，指江上蘆花曰：我拳即是也。拳走麒麟步，踩梅花樁，有金星點斗、盤流水扣打等，今不經見矣。</p>
<p>一級裁判吳道奎先生則出身南拳僧嶽門，另為我說其習藝、施教、辦武校之經過，頃又以園藝為郫縣盆景協會會長，文武兼資，怡然自樂。</p>
<p>月至中秋，則黃靜契兄弟陳萬福、劉浪、馮旭東等，皆挈親眷來，于名雅山莊湖荷間遊賞之。葉綠翻波，紅衣未褪，二三茶庭，點綴湖脣。</p>
<p>回想中秋之前數日，大雨，諸君曾與我集于龍泉驛桃花源陳萬福家中。萬福烹牛頭、成都民樂團團長黃維志奏胡琴，亦甚樂。</p>
<p>然當時但聆「二泉映月」而實不見月，此夕始有西子洗淨眉目以示靚於天下之感。清空一碧，光華四照，非人望月，實是月來攝人，無處可逃。既不可逃，遂坦然受之、沐浴之、歌吟古來明月篇以呼應之而已。</p>
<p>因念世間各民族皆崇拜太陽，獨我國人愛月甚於日，且尤愛中秋之月，他族無此節慶也。</p>
<p>然秋月固然甚美，其與春花冬雪畢竟不同。花雪之愛，愛物戀物耳。中秋賞月，所賞乃在人情，寄相思、盼相惜、而樂團圓，如佛家四教儀所稱圓教，有圓妙、圓滿、圓足、圓頓諸義。其義不自佛起，自人心起也，心通月圓，故爾放大光明。</p>
<p>詩曰：我得光明月，來謝蜀山情。世事清濁半，勞逸略相平。縱橫皆有象，明暗互陰晴。琴聲一鏗爾，月出已圓成。今日華陽國，華胥夢裡行。</p>
<p><br></p>
<p>…</p>
<p>推薦閱讀：</p>
<figure><a href="https://medium.com/%E9%BE%94%E9%B5%AC%E7%A8%8B%E5%A4%A7%E5%AD%B8%E5%A0%82/%E9%BE%94%E9%B5%AC%E7%A8%8B-%E4%B8%AD%E5%9C%8B%E7%9A%84%E6%9C%88%E4%BA%AE%E6%9C%89%E5%A4%9A%E7%8E%84-bd5840080ec2"><strong>龔鵬程：中國的月亮有多玄？</strong></a><br>
<a href="https://medium.com/%E9%BE%94%E9%B5%AC%E7%A8%8B%E5%A4%A7%E5%AD%B8%E5%A0%82/%E9%BE%94%E9%B5%AC%E7%A8%8B-%E4%B8%AD%E5%9C%8B%E7%9A%84%E6%9C%88%E4%BA%AE%E6%9C%89%E5%A4%9A%E7%8E%84-bd5840080ec2"><em>佛教進入中國，晉以後開始以老莊「格義」，也就是用老莊思想來勉強解釋中國人難以理解的佛學。</em>medium.com</a><a href="https://medium.com/%E9%BE%94%E9%B5%AC%E7%A8%8B%E5%A4%A7%E5%AD%B8%E5%A0%82/%E9%BE%94%E9%B5%AC%E7%A8%8B-%E4%B8%AD%E5%9C%8B%E7%9A%84%E6%9C%88%E4%BA%AE%E6%9C%89%E5%A4%9A%E7%8E%84-bd5840080ec2">a</a></figure>
<figure><a href="https://medium.com/%E9%BE%94%E9%B5%AC%E7%A8%8B%E5%A4%A7%E5%AD%B8%E5%A0%82/%E4%B8%B9%E8%A8%A3%E7%9B%B4%E6%8C%87-%E6%9C%88%E7%85%A7%E8%A5%BF%E6%B1%9F-5c5d92471ff0"><strong>丹訣直指，月照西江</strong></a><br>
<a href="https://medium.com/%E9%BE%94%E9%B5%AC%E7%A8%8B%E5%A4%A7%E5%AD%B8%E5%A0%82/%E4%B8%B9%E8%A8%A3%E7%9B%B4%E6%8C%87-%E6%9C%88%E7%85%A7%E8%A5%BF%E6%B1%9F-5c5d92471ff0"><em>道家內丹，從宋代以後，漸漸發展成五大系統，北、南、東、西、中。最晚的是西派。該派又稱「大西江派」，是清朝咸豐道光間李涵虛所創，奉呂洞賓、張三豐為遠祖，歷代英傑輩出，著述甚多。…</em>medium.com</a><a href="https://medium.com/%E9%BE%94%E9%B5%AC%E7%A8%8B%E5%A4%A7%E5%AD%B8%E5%A0%82/%E4%B8%B9%E8%A8%A3%E7%9B%B4%E6%8C%87-%E6%9C%88%E7%85%A7%E8%A5%BF%E6%B1%9F-5c5d92471ff0">a</a></figure>
<p><br></p>
