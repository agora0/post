---
layout: post
title: 中環遊戲（結局篇）終章
date: 2021-05-10 12:04:35.000000000 +00:00
link: https://matters.news/@herrfung/%25E4%25B8%25AD%25E7%2592%25B0%25E9%2581%258A%25E6%2588%25B2-%25E7%25B5%2590%25E5%25B1%2580%25E7%25AF%2587-%25E7%25B5%2582%25E7%25AB%25A0-bafyreid4w3du72o2dehwcs5bi2qrdhexzir6hllltrzoiijsnfxorjwxba
categories: matters
tags: blog
author: IF
---

<h2>離</h2><figure class="image">
      <picture>
        <source type="image/webp" media="(min-width: 768px)" srcset="https://assets.matters.news/processed/1080w/embed/6e9420c2-29bb-4c24-80ad-4d772971d1e1.webp" onerror="this.srcset='https://assets.matters.news/embed/6e9420c2-29bb-4c24-80ad-4d772971d1e1.jpeg'">

        <source media="(min-width: 768px)" srcset="https://assets.matters.news/processed/1080w/embed/6e9420c2-29bb-4c24-80ad-4d772971d1e1.jpeg" onerror="this.srcset='https://assets.matters.news/embed/6e9420c2-29bb-4c24-80ad-4d772971d1e1.jpeg'">

        <source type="image/webp" srcset="https://assets.matters.news/processed/540w/embed/6e9420c2-29bb-4c24-80ad-4d772971d1e1.webp">

        <img src="https://assets.matters.news/embed/6e9420c2-29bb-4c24-80ad-4d772971d1e1.jpeg" srcset="https://assets.matters.news/processed/540w/embed/6e9420c2-29bb-4c24-80ad-4d772971d1e1.jpeg" loading="lazy" referrerpolicy="no-referrer">
      </picture>
    <figcaption><span></span></figcaption></figure><p>要選擇一件人生中最難嘅事，每個人都會有唔同答案。壟統講句，我相信好多人會認為，送最愛嘅人最後一程，會係最困難嘅事。</p><p>但對於我嚟講，人生中最難嘅事，係帶住你最愛嘅人移民。</p><p>送最愛嘅人最後一程雖然傷心，但個答案、即係將會發生乜事，係非常清楚嘅，你唔會有任何意料之外嘅事情發生。但帶住你嘅另一半移民，就冇咁清晰嘅答案。你哋會面對所有嘅 uncertainties，你每作出一個決定，亦將會影響日後可以發生嘅任何事。你可能帶住佢去一個美麗嘅新世界、然後過住童話般嘅生活；但亦有可能帶住佢去一個活地獄、最後唔知點收科……</p><p>呢個念頭，最初只係間唔中出現喺腦海中。但當離開嘅 D-day 越嚟越接緊，呢種諗法就越嚟越揮之不去。久而久之，變成一種無形嘅壓力……</p><p>唔知幾時開始，我俾呢種壓力壓到我每日嘔幾次，不論何時何地、食咗嘢定空肚，我都一直係咁嘔。</p><p>責任，其實可以好恐怖。</p><hr><p>7 月下旬某夜，尖嘴寶勒巷某德國酒吧。</p><p>「乜你兩個咁失策㗎！哈哈！」講緊嘢嘅係嘉忻，我哋嘅行家朋友 common friend。「不過係咁㗎喇，我當年都係咁，以為自己準備充足，點知去到都係一仆一碌，哈哈！」</p><p>嘉忻係我跑財經年代認識嘅財經公關，幾年前放低香港所有嘢、隻身去德國讀書，上年先返嚟。我喺丹麥租屋遇到 scammer 碰晒釘，覺得咁撞落去都唔係辦法；於是，我決定搵佢取吓經。</p><p>喺香港，兩隻眼淨係得個錢字嘅人就大把，好似我哋同嘉忻呢啲調頭走嘅人真係唔多，坐埋一枱亦都係意料中事（大家都痴痴呆呆嘛）。</p><p>「返嚟香港咁多年，習慣晒乜嘢都俾錢人哋搞掂，錢可以解決嘅問題就唔係問題；」我笑一笑答佢。「連去旅行都習慣晒搵相熟旅行社全套搞好晒，而家叫起手要喺外國搵地方落腳，咪𢲡手唔成勢囉……」</p><p>「冇嘢嘅，慢慢變囉！到你哋喺歐洲住落咗，你哋就自然會變返好 on hand 㗎喇！」佢輕輕一笑。「不過你哋呢個 case，又真係難搞啲嘅……喺嗰邊冇熟人咩？」</p><p>「冇呀，邊有咁多熟人吖！」我答佢。我都唔明，點解啲英雄片古惑仔片，個個著草去外國都一定有熟人照顧嘅？香港地人情薄過岡本 0.01，過去探人叫人陪你玩幾日都難呀，去邊度搵咁多熟人照顧你喎……</p><p>「唔……有啲頭痕……」嘉忻陷入沉思，突然靈機一觸。「係喎！你哋有冇興趣去德國嘅雷根斯堡？德國東南部巴伐利亞嘅一個古城，十鬆啲萬人口，好寧靜、好和平嘅小城。我當年都喺嗰度讀書，如果你哋又興趣的話，我可以介紹一間私立嘅語言學校俾你，佢哋有埋宿舍，方便你哋落腳。」</p><p>我一邊聽、一邊考慮緊佢嘅意見。</p><p>「如果你真係一定要去丹麥的話，咁我都冇辦法……」佢繼續講。「但如果你仲未確定、或者目的地比較 flexible 的話，咁我覺得德國應該會適合你哋，嗰邊嘅發展亦都會俾丹麥好，起碼都係歐洲嘅大國。以你中英韓嘅語言能力，再加埋德文的話，唔愁搵唔到食吖！亦唔需要一定喺大城市生活，Regensburg 呢啲小城，夠你哋過生活㗎喇！」</p><p>我同 Winnie 聽完後，交換咗個「有得諗喎」嘅眼神……</p><p>當晚較後時份，屋企。</p><p>「係呢，」我同喺梳化睇緊有線爛片台嘅 Winnie 講。「你覺得嘉忻嘅 idea 點呀？」</p><p>「我 ok 呀！」佢答得好爽。「反正我都唔熟歐洲，丹麥又好、德國又好，都係你哋講我就聽、你話去邊就去邊，我冇乜所謂㗎，只要唔係香港同大陸就得！」</p><p>我聽完後冇答佢，只係不停諗緊嘢……</p><p>「咁你呢？你點睇呀？」佢問返我。</p><p>「我？」我皺一皺眉。「其實我對德國嘅感覺就 neutral 嘅，當年喺荷蘭做嘢間中都會去科隆行吓，感覺都 ok。如果我有少少 hesitate 的話，我相信係因為我死鬼老豆嘅德國背景……」</p><p>話說我老豆當年喺 LMU 畢業，我細個嗰陣成日同我講德國呢樣德國嗰樣，又話德國人點刻苦點認真做嘢乜乜柒柒；我聽佢講得多，覺得如果德國呢個國家有兩分似佢的話，應該係人間修羅場……</p><p>「咁……其實你會唔會有陰影？」Winnie 好認真咁問我。</p><p>「唔會啦，講真……」我淡淡咁答佢。「我連佢生勾勾嗰陣都唔驚佢，一個我唔認識嘅國家、一群我唔認識嘅人，又點樣俾陰影我？如果你想的話，我哋可以先去轉德國、睇吓嘉忻口中嘅 Regensburg 係咪適合落腳嘅哋方囉！到時發覺唔對路咪去過另外一度，戶口有錢使驚冇地方住咩！」我講完，佢不住點頭。</p><p>好，就咁話啦！</p><hr><p>8月，某早上，屋企。</p><p>例牌早啡時間，兩公婆喺飯枱捧住杯啡回魂中。</p><p>「明明都就走㗎啦……」Winnie 呻。「點解都仲係咁多嘢做嘅……」</p><p>我只係點點頭，冇直接答佢。</p><p>「係呢，Simon 嗰邊搵到接班人未呀？」佢繼續問。</p><p>我只係擰擰頭，冇直接答佢。</p><p>「佢諗住留返清明先搵人呀？算吧啦……係呢，我哋幾時去買篋呀？都差唔多時候要開始執嘢喇！我哋執起上嚟，其實都唔少嘢㗎……」佢仍然繼續問。</p><p>我只係點點頭，冇直接答佢。</p><p>「你冇乜嘢嘛？」佢終於察覺我有啲唔妥。</p><p>「我諗……」我用盡最後嘅忍耐力講埋呢句。「我要去一去 toilet……」</p><p>然後我急急腳入咗廁所嘔；咁嘅情況經已維持咗兩三日，每日嘔兩三次，唔知為乜。我又唔係食錯嘢，又唔係接受緊化療，唔通我有咗？</p><p>嘔完𠺘完口，我返出去坐低。</p><p>「你冇乜嘢嘛？」Winnie 好關切咁問我。「食錯嘢唔舒服？」</p><p>「唔舒服就唔舒服，不過都冇食錯嘢……」我飲啖啡繼續𠺘口。「你食咁多我食咁多，又唔見你唔舒服？呢兩日都係咁……都唔知做乜……」</p><p>「會唔會……」佢諗咗一陣然後答我。「因為你近期壓力太大、身體適應唔嚟？」</p><p>壓力太大？身體適應唔嚟？新嘢喎，我咁多年都未聽過……</p><p>「會唔會呢段時間，你又要搞公司交接嘅嘢、又要做日常業務、又要搞去德國嘅嘢，壓力太大、身體嘅反應俾緊 signal 你，叫你休息吓？」佢見我冇反應，於是繼續講。</p><p>「我諗我冇乜嘢嘅……」我簡單咁答佢。「或者過一兩日就冇事呢……」然後，話題結束。</p><p>其實，我又點會唔知係壓力？只不過，有啲嘢如果冇解決方法的話，自己一個啃咗佢，總好過兩個人一齊解決唔到齋著急。</p><hr><p>2010 年嘅 8 月，究竟係點過嘅呢？而家諗返轉頭，其實有啲模糊……</p><p>好肯定嘅係，整個八月、直到九月走為止，我哋其實已經冇乜心機做公司嘢；情況就好似你遞咗信又未 last day 咁。講真，自從 Simon 入股 Infinity 以嚟，我都抱住一種打工嘅心態去做嘢 — 受薪公司主席同 CEO 咁解啫。而家既然決定「劈炮唔撈」，呢種等離職嘅心態，其實唔係咁難明。</p><p>大約喺8月踏入中旬嘅日子，Simon 已經同我講，公司嘅新 CEO 可以喺九月返工。作為前朝元老，我預咗一個星期交接期俾呢位「傘兵司令」 — 其實一兩日都夠，因為啲嘢純屬手板眼見。預多咗時間，其一係想帶佢去本公司第一大客戶 Daehwa 見吓人：作為候任新抱仔，梗係要上去俾惡家婆相吓、睇吓「準惡家婆」Tamora 日後點 SM 你啦！</p><p>至於其二，就係因為 9 月 7 日我仲有 event — 作為我脫離公關生涯嘅「Final Encounter」（For the uninitiative: 張國榮告別演唱會嘅名稱），喺嗰日我會有個國產手機品牌嘅 launch event 兼晚飯，對象係 tech bloggers。由我開始嘅嘢，應該由我去完結。當然，我亦都唔會叫個上工一星期嘅新老細 take up 我嘅手尾啦。</p><p>於是，我哋訂咗 9 月 8 日飛法蘭克福嘅機票。</p><p>1980 年，山口百惠喺舞台上唱完最後嘅《 さよならの向う側 》，將咪放喺台上、頭也不回咁離開舞台；我希望我喺香港嘅結束，都可以咁瀟灑。</p><blockquote>任舊日路上風聲取笑我 <br class="smart">任舊日萬念俱灰也經過<br class="smart">我最愛的歌最後總算唱過 <br class="smart">無用再爭取更多</blockquote><hr><p>2010 年 9 月 8 日早上 7 點，屋企。</p><p>鬧鐘響，兩個人九秒九彈起身。唔係我哋準時，係因為成晚基本上冇瞓過。</p><p>我哋下晝1點鐘機離開香港，但我 book 咗㗎七人車 9 點鐘嚟接我哋 — 行李實在太多，預鬆啲時間免中伏。除此之外，我哋仲有一兩篋行李，要喺機場寄 unattended luggage。兩個人、五隻篋、over 一百公斤行李；如果全部跟身的話，無啦啦要俾多成皮嘢。橫掂冇乜緊要嘢，都係寄過去算。</p><p>除咗呢一百公斤嘢，就只係剩返最唔等使嘅兩隻香港郵政超大箱，到我地落咗腳後，外母會幫我哋寄過嚟。喺香港住咗十年，就係得咁多嘢，當中仲有唔少係 Winnie 嘅；原來我先係斷捨離嘅高人……</p><p>「咁你哋個告別 event 搞成點呀？」</p><p>有啲反高潮，冇乜特別嘢發生。主要原因，係因為我哋冇同任何人講（除咗工作上有重要聯繫嘅人）我哋會離開。所以，出席 event 嘅 blogger 朋友都只不過當我哋去旅行。至於公司同事，佢哋嘅 farewell dinner 早一晚已經食咗，所以亦唔會喺 event 中道別。</p><p>起晒鑼鼓舞晒獅頭話俾人聽我要走，從來都唔係我嘅 style。輕輕的我走了，正如我輕輕的來。</p><p>Morning sickness 同早餐過後，最後一次 final check 跟身嘅行李，確保我要用嘅嘢（e.g. iPod、portable amp 同我對 UM3X、安眠藥、銀包之類）全部都喺背囊。接近 9 點，我哋落樓等車。</p><p>「老細，你兩位真係貴人出門喇！」司機幫我哋放好行李後，搲晒頭咁同我講。「鰂魚涌去機場，平日就冇乜問題嘅。但今日告士打道西行近金鐘炒咗車，龍尾已經頂返上東廊；龍翔道近荔園又有壞車，龍尾又頂返去彩虹。兩條去機場嘅路都塞死晒！你想塞邊條？」</p><p>香港，乜你真係咁唔捨得我咩？</p><p>結果我揀咗塞龍翔道，還好只不過比正常慢咗大約 20 分鐘。</p><p>去到機場 check-in，啲行李喺 counter 點磅都超重 10 公斤。空姐話今日班機滿晒，就算肯補錢寄行李，都要經第二班機飛，所以最好自己執走多出嘅 10 公斤。於是兩公婆就好似傻佬傻婆咁，當眾打開啲行李執嘢減磅，非常狼狽。最後執極都突咗 Winnie 對 Marc Jacobs 長 boot 出嚟，佢好瀟灑咁同我講：「不如掉咗佢啦。」</p><p>我應承佢，嚟到德國後再買一對新嘅俾佢。話雖如此，但當我放對靴入垃圾桶嗰陣，真係骨罅都赤……大拿拿成皮嘢掉落垃圾桶……</p><p>原本以為預咗咁多時間，可以滋柔淡定咁慢慢 check-in 慢慢入閘，有時間仲可以行吓免稅店（喺機場買名牌係我另一個小習慣）。點知執吓行李減吓磅、再寄埋 unattended luggage 都已經夠晒鐘入閘！第一次出門喺機場搞到差啲唔夠時間，都好值得紀念。</p><p>結果趕到得返十五分鐘食件餅飲杯啡就要上機……</p><p>喺飛機坐好之後，Winnie 望住窗外嘅景觀，輕輕問我一句：「有冇唔捨得嘅嘢呀？」</p><p>我冇答佢，只係笑一笑擰擰頭。</p><p>十年，喺呢十年裏面，離我而去嘅嘢實在太多，縱然要不捨亦唔係呢一刻。</p><p>「如果可以再從頭嚟過的話，你仲會唔會返香港？仲會唔會做記者？仲會唔會做 PR？」佢再問我。</p><p>「歷史係冇如果嘅；」我輕輕答佢。「但係我哋永遠可以由零開始，寫新嘅一頁。」</p><p>（全文完）</p><p>（感謝大家過去八個多月以來，對《中環遊戲》嘅支持；請大家繼續留意今個星期四推出嘅後記。）</p>
