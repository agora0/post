---
layout: post
title: 中環遊戲（65）
date: 2021-04-26 12:09:50.000000000 +00:00
link: https://matters.news/@herrfung/%25E4%25B8%25AD%25E7%2592%25B0%25E9%2581%258A%25E6%2588%25B2-65-bafyreicqxz6e6myulrxeuslrr55abdynxa5gmfssdd5wbg3vjlohur6kd4
categories: matters
tags: blog
author: IF
---

<h2>美惠（下）</h2><figure class="image">
      <picture>
        <source type="image/webp" media="(min-width: 768px)" srcset="https://assets.matters.news/processed/1080w/embed/af636564-51cc-429e-9bea-d8a288238c9f.webp" onerror="this.srcset='https://assets.matters.news/embed/af636564-51cc-429e-9bea-d8a288238c9f.jpeg'">

        <source media="(min-width: 768px)" srcset="https://assets.matters.news/processed/1080w/embed/af636564-51cc-429e-9bea-d8a288238c9f.jpeg" onerror="this.srcset='https://assets.matters.news/embed/af636564-51cc-429e-9bea-d8a288238c9f.jpeg'">

        <source type="image/webp" srcset="https://assets.matters.news/processed/540w/embed/af636564-51cc-429e-9bea-d8a288238c9f.webp">

        <img src="https://assets.matters.news/embed/af636564-51cc-429e-9bea-d8a288238c9f.jpeg" srcset="https://assets.matters.news/processed/540w/embed/af636564-51cc-429e-9bea-d8a288238c9f.jpeg" loading="lazy" referrerpolicy="no-referrer">
      </picture>
    <figcaption><span>圖：高原萬里 ©</span></figcaption></figure><p>2002 年初，香港某 K 房。</p><p>一男一女坐喺K房梳化嘅兩個角落，佢哋冇唱歌，亦冇交談，只係不斷咁飲酒同食煙……</p><p>香港唔夠地方做任何事，可以話係自有永有嘅問題；係唔係扑嘢已經冇關係。想喺人多車多乜都多嘅城市搵個靜少少嘅地方傾吓偈，K 房其實係個唔錯嘅選擇 — 最起碼當年嘅 K 房仲可以煲煙，唔使行來行去。</p><p>廉價音響組合力竭聲嘶咁不停播放 K 歌、電視嘅強光反映到男女嘅面上、再加上煙霧瀰漫，令到 K 房有種《墮落天使》嘅電影感。</p><p>「咁……我哋點算呀？」</p><p>「我覺得……我要遵守我對佢嘅承諾……」</p><p>「其實……我都有同感……咁多年姊妹，我唔可以出賣佢……」</p><p>「如果係咁，我哋……就當冇發生過啦……」</p><p>「唯有係咁……」</p><p>最後一句說話，伴隨住一個萬念俱灰嘅眼神，從此長埋於心坎中。</p><hr><p>兩個鐘後，香港國際機場。</p><blockquote>「我過緊嚟台灣搵你，方唔方便見一見我？」</blockquote><blockquote>「方便，我嚟機場接你。」</blockquote><p>我喺候機室望住呢兩句 SMS，一直喺度重組緊成件事……</p><p>我唔相信 Cindy 會𨃩我，點都唔信。因為除咗我同佢之間嘅信任之外，我亦都諗唔到，佢咁𨃩我，會對佢有咩好處 — 我又唔係 Daehwa 中人、又唔係佢想整死嘅 vendor，整我對佢有乜好處先？</p><p>之但係，如果 Patricia 冇收錯風的話，佢個風的確係「……就算之前做過 supplier、而家冇做嘅都搵到 file，但就係唔見你嘅 file……」；我個 application 完全係 Cindy 經手嘅，出錯嘅唯一原因，就係 Cindy 出錯。</p><p>錯就確定係佢出錯㗎喇，不過，出錯嘅原因，先至係我最想 find out 嘅嘢。我希望，呢個只不過係無心之失。</p><p>問題係，如果呢個係無心之失的話，咁邊個去篤灰報串呢？Cindy 嘅無心之失俾其他人發現咗、然後借機批鬥阿都？呢個巧合嘅或然率低到我說服唔到自己。</p><p>又或者，真正嘅目標係阿都，我只不過係 collateral damage？即係微博好流行嗰句：躺著也中鎗？六合彩唔見我中、躺鎗就中得咁應，唔通連個天都唔鍾意我？</p><p>會唔會係阿崔指使 Cindy 咁做、為嘅就係奪得常務呢個位？咁點解 Cindy 要咁做先？我認識嘅佢，唔似咁容易就俾人收買到囉……</p><p>定係有啲不可告人嘅隱情？</p><p>以上嘅一堆問題，我仍然無法解答任何其一，飛機就已經降落桃園國際機場。有別於以往我會極速辦理入境手續、然後極速離開機場嘅習慣，我放慢腳步、慢慢咁排喺辦理落地簽證嘅龍尾、搞掂後再慢慢過關；一切都放得好慢……好慢……</p><p>唔知點解，我有種害怕見到 Cindy 嘅感覺 — 我害怕呢一見之後，我同佢十幾年嘅友情、感情，就會完結……</p><p>步出機場，一如所料，佢架車經已喺度等我。</p><p>要發生嘅，始終都要發生。</p><hr><p>大半小時後，北投某居酒屋。</p><p>居酒屋庭院重門深鎖、門上掛上「休息」嘅小牌，但 Cindy 並冇理會。佢推門直入，然後同喺屋前嘅老闆打咗個招呼，老闆講咗句「金小姐自便」後就返咗入廚房。成間餐廳就只有我哋兩個。</p><p>「你包咗場？」我問佢。</p><p>「哦。」佢答我。「我今日唔想俾其他人騷擾。」</p><p>佢喺檯面攞咗兩支燒酒，然後行出屋外，喺緣側坐低，並示意我坐佢隔籬；我如言坐低，佢遞咗支酒俾我。</p><p>「美惠呀，我 — 」當我正想道明來意之際，佢截停咗我嘅說話。</p><p>「可唔可以陪我坐一陣先呀？」佢望住我講，我點頭，對話暫時終止。</p><p>兩個人不發一言咁對住個庭院靜坐；坐坐吓，Cindy 將佢個頭靠咗落我膊頭上。下意識，我覺得咁做唔係好適合今日見面嘅主題，但我冇阻止佢，因為我唔想破壞氣氛。由於我係主觀視覺所以睇唔到，但我相信呢個畫面應該幾靚。</p><p>我輕輕眼尾望一望喺我肩上嘅 Cindy，我見到一個熟悉嘅表情：一個好多年前、喺 K 房見過嘅表情，一個萬念俱灰嘅表情……</p><p>過咗大約二十分鐘後，Cindy 坐返直個人、望住我、然後問我：</p><p>「你今日搵我，係咪想問有關 supplier 停權件事？」</p><p>其實佢咁問得我，我已經大約知道個答案。我盡力掩飾內心嘅失望，然後答佢：「係。」</p><p>「點解？」我問一句廢話。</p><p>「其實，整件事原本唔會牽涉到你，我嘅目標亦都唔係你；」佢淡淡咁答我。「只不過，你嘅出現令到整件事簡單咗好多，進行嘅速度亦都快咗好多。喺衡量過所有嘅利害關係之後，我只有咁樣選擇，對唔住……」</p><p>冇人希望受到傷害，所以每個人都極力避免被別人傷害。只不過，一旦傷害無可避免咁開始咗，有啲人會喺呢個時候自虐症發作、有意無意間加深傷口、企圖令自己更痛。我唔知咩人會咁做，但起碼我自己係咁……</p><p>「點解係我？」我再問佢。</p><p>「阿都由第一日踏入台北 office 嗰陣，經已係要整頓嘅對象，因為佢係對方嘅人；」佢嘅說話仍然冇任何感情。「只不過，呢個老油條並唔容易對付，佢本身弱點少、私生活檢點、做嘢亦都循規蹈矩；本來就係好難認付嘅對手。大家都知道呢個人非常重感情、甚至感情用事；只不過，要等呢個機會出現，實在太難。你係天跌落嚟嘅禮物，當日你出現嗰陣，我暗暗希望，如果你係阿都嘅好朋友、對佢有公事相求就好喇！點知，夾都冇咁啱……」</p><p>原來，我係 Cindy 對付阿都嘅「禮物」……</p><p>「我曾經非常猶豫，究竟好唔好……咁樣利用你……唉……」佢有啲欲言又止，最後嘆咗口氣。「我同自己講，如果你去完上海後、唔再為呢件事返嚟搵我的話，我唔會利用你。事實上，當時我嘅心情亦都好矛盾，幾年冇見你，其實我都好掛住你；喺一個咁巧合嘅機會偶遇，我真係好開心，當然想再見你。但一諗到要利用你，我……唉……」</p><p>我算唔算自己惹禍上身？當日我仲諗住利用一下我哋嘅友情、希望可以互相幫忙、大家好 ；而家真係互相幫忙喇……。最後搞成咁，其實我自己都有好大嘅責任……</p><p>「我知你怪責緊我點解要利用你，」佢繼續解釋。「但其實你返嚟搵我，無非都係想我幫你說服阿都向阿崔推薦你啫。某程度上，你都係利用緊我……」</p><p>「就算你幫我、推薦我，呢件事對你嚟講，完全冇任何危險，我亦都唔會損害到你嘅利益，」我好平靜咁答佢。「如果件事會危害到你的話，我根本唔會開口叫你幫忙……」</p><p>佢冇答我，只係開咗支燒酒、飲咗兩啖，然後遞咗俾我。我接咗支酒，亦都飲咗兩大啖。燒酒入喉嘅燒灼感覺令我咳起上嚟，Cindy 輕輕掃我背脊、意圖幫我緩解咳嗽。</p><p>「你冇事吖嘛？」佢好關切咁問我。「要唔要幫你攞杯水？」我擰頭。</p><p>「成件事……」我嘗試組織我想講嘅嘢，然後發現冇乜好組織。「你其實係咪幫緊阿崔做嘢？佢俾咗啲乜嘢利益你？」</p><p>「佢？我幫佢做嘢？！哈哈！」佢突然好開心咁笑起上嚟。</p><p>雖然 Cindy 未必咁諗，但我會將佢嘅笑聲歸類為「恥笑聲」。</p><p>佢笑咗一陣，然後收斂笑聲、回復一個認真嘅表情答我：「哥哥呀，你未免太睇少我喇。嚴格嚟講，阿崔只不過係一隻棋子，佢上到位、佢上唔到位，其實同大局冇乜關係。可以話，佢之所以能夠成為常務，只不過係我哋要整頓阿都嘅副作用；呢個常務，可以係佢，可以係任何我哋嘅人。唔怕話俾你知，佢都係喺整個計劃展開之後，即係大約喺 CES 前後，先至正式投向我哋嘅陣營。好似佢呢啲韓國中年管理層都有個好靈嘅狗鼻、聞到邊個主人有肉食……」</p><p>我感覺自己似個玩緊泥沙嘅細路仔，過去十年喺香港嘅日子應該白過……</p><p>「你哋……」去到呢個地步，我索性直接問佢。「即係話，你有好大個黨？」</p><p>「哦。」佢亦都直接答我。「喺韓國機構，呢啲權鬥永遠都係由理事會（董事會）開始、最後喺理事會結束。呢班大人物嘅問題、如果喺理事會解決唔到的話，我哋就會協助佢哋喺會議外解決。一個好似 Daehwa 咁大嘅集團，上至專務、常務理事，下至基層員工；咁你可以想像到，我哋有幾大班人……」</p><p>「嘿！」我冷笑一聲。「能夠為咁大個集團、咁大群人去犧牲小我、同埋我嘅生意，我與有榮焉。」講完我向佢微微欠身。</p><p>「哥哥，我又點會真係犧牲你喎！」佢對住我笑咗一笑。「將你牽扯到我哋嘅權鬥之內，其實我好過意唔去。但係你放心，我早已經對你留有餘地，公司亦都只會暫時將你停權，喺呢段時間，你仍然可以繼續做生意。日後我會親自幫你澄清，你嘅調查亦都只會證明你係清白，咁咪冇事囉！」</p><p>聽完佢咁講，原本我應該放下心頭大石。但我即時嘅反應，係我已經唔想再去關心呢件事……</p><p>我嘅心，經已腳踏實地咁、停留咗喺太平洋嘅海床。</p><p>傾咗一陣，老闆拎咗啲送酒嘅小食出嚟，我哋埋位係咁倚食咗少少嘢，然後話題繼續。</p><p>「照咁講，你先生其實都係你嗰邊嘅人？」食完嘢之後，我繼續問佢。</p><p>「佢係我哋嘅代表。」佢一邊飲酒一邊答我。</p><p>「佢仲有冇打你？」我真心關心佢。</p><p>「冇，佢唔敢。因為我表明，佢再打我的話，我會拎佢個女人出嚟公審……」Cindy 面色一沉，然後望住我。「有冇覺得我好可憐呀？『唉，美惠佢連夫妻感情都要用手段先至可以維持到，呢個女人為求目的，真係可以不擇手段呀！』呢個女人真係可憐喇！」最後嗰幾句講嗰陣，佢有啲咬牙切齒；然後，佢雙眼通紅。</p><p>「我完全冇咁諗過！我只係關心，佢仲有冇打你。」我認真咁答佢。「上次我嚟台灣搵你訴苦，你都有眼見。我處理感情嘅技巧，唔會俾你高明，我根本冇資格去評論你嘅感情事。」佢望一望我，情緒開始緩和，然後無奈點頭。</p><p>「哥哥，我希望你可以忘記咗今次你嚟搵我呢件事；」佢和顏悅色咁同我講。「我知我呢個要求有啲過份，件事連累到你，我非常抱歉。我希望你了解，我並唔係存心出賣你，事實上所有發生咗嘅嘢，都可以彌補到，你唔會有利益上嘅損失。經過今次之後，我哋日後仲有好多嘢可以合作，我甚至可以幫你打開台灣嘅市場；希望你可以好好考慮吓我嘅說話。」</p><p>我對住佢笑咗一笑，完全不置可否 — 唔係我唔想答佢，係我實在唔知應該點答……</p><p>飯後，Cindy 送我出機場。到達機場後，一如以往，我同佢道別；點知佢話：「我想送埋你入閘。」然後佢叫司機等佢。</p><p>佢陪我買機票，然後喺手信鋪買咗啲台灣食品俾我，叮囑我代佢向 Winnie 道歉：「令佢虛驚一場，非常抱歉。」佢一直陪我陪到入閘嘅時間，喺閘口，我問咗佢一件我今日最想問嘅事：</p><p>「呢段日子，你有冇利用我哋嘅感情嚟牽制我？」</p><p>「你覺得我係咁嘅人？」佢好認真咁望住我。「我以為，我哋咁多年嘅感情，你會好了解我……哥哥，你冇理由唔知我點對你㗎……」</p><p>我微笑望住佢，擰一擰頭；佢亦都對我笑一笑。Cindy 未必知道嘅係，我呢一笑同擰頭，只係代表「其實我真係唔知」。十三年，足足要十三年，我先至明白銀美對美惠嘅感覺……</p><p>臨入閘之前，我回頭一望，我見到十三年前，我哋初見面嘅燦爛甜美笑容。</p><p>呢次，亦都係我最後一次見到 Cindy。</p>
