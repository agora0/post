---
layout: post
title: 從公務員旅行福利睇離地公僕心態
date: 2021-02-25 14:10:15.000000000 +00:00
categories: matters
tags: blog
author: 馬思高
---

<p>（本文以香港粵文創作）</p><p>當政府喺財政預算案同你講因為財赤而要緊縮開支，「失業咩？借錢囉～～」嘅時候，另一邊廂政府自己就大幅增加「長期優良服務公費旅行獎勵計劃」嘅開支。老實講，唔係本土研究社我都唔知。根據本土研究社嘅分析 [1]，計埋高級公務員嘅「度假旅費」津貼（每人每年七萬幾呀！），計落成四億公帑就畀咗預計嘅二千幾個公務員。唔好忘記，公務員————係包括警察！如果你喺一個做咗廿年就嚟退休嘅「老差骨」，分分鐘今年除咗份「個人薪酬津貼」果三萬幾以外，仲有機會囉多五萬幾蚊同「另一半」[2] 一齊去旅行，歐洲、非洲、南半球，任君選擇。</p><p>講開「長期優良服務公費旅行獎勵計劃」，有名你叫「長期優良服務」，計劃要求嘅條件在服務水平之前，當然就喺年資。連續服務超過廿年或以上兼無享用過嘅人先有資格，每年合資格嘅公務員有廿七份之一機會中獎，咁當然今年唔中就明年再嚟過，愈臨近退休年就愈大機會中獎（因為要俾你退休前 cap 埋呢份福利）。講起上嚟，我家中有長輩就曾經喺前朝時期（英治時代）中過呢個福利。</p><figure class="image">
      <picture>
        <source type="image/webp" media="(min-width: 768px)" srcset="https://assets.matters.news/processed/1080w/embed/4ff9c344-fe3b-46ea-a69d-e1fef472bfea.webp" onerror="this.srcset='https://assets.matters.news/embed/4ff9c344-fe3b-46ea-a69d-e1fef472bfea.jpeg'">

        <source media="(min-width: 768px)" srcset="https://assets.matters.news/processed/1080w/embed/4ff9c344-fe3b-46ea-a69d-e1fef472bfea.jpeg" onerror="this.srcset='https://assets.matters.news/embed/4ff9c344-fe3b-46ea-a69d-e1fef472bfea.jpeg'">

        <source type="image/webp" srcset="https://assets.matters.news/processed/540w/embed/4ff9c344-fe3b-46ea-a69d-e1fef472bfea.webp">

        <img src="https://assets.matters.news/embed/4ff9c344-fe3b-46ea-a69d-e1fef472bfea.jpeg" srcset="https://assets.matters.news/processed/540w/embed/4ff9c344-fe3b-46ea-a69d-e1fef472bfea.jpeg" loading="lazy" referrerpolicy="no-referrer">
      </picture>
    <figcaption><span>無講大話，絕不「吹水」，有信為證。</span></figcaption></figure><p>當時嘅競爭相比而家大好多，一來正值嬰兒潮時期嘅人退休之始，再遇上移民潮，退休、提早退休者眾，再加上過去嘅分配額唔係而家嘅廿七份之一，而係三十三份之一嘅機會，各個因素加起上嚟，真係唔知幾時先中獎。所以當年果位長輩中獎果時都好比中六合彩咁開心。當年嘅資助額，只有六千五左右（伴侶另計，金額一樣），再加上當年去旅行嘅價錢貴過今時今日唔少，可以選擇嘅地方真係唔多，結果果位長輩兩公婆就揀咗當年最大路嘅「星馬泰」之旅。</p><p>對比翻今時今日，每人有兩萬六，比當年多三倍有突，但係睇翻綜合消費物價指數升幅只係164% [3]，再加上近年機票、酒店等旅行成本較當年低得多，可以去嘅地點已唔再限於東南亞，一人兩萬幾，去歐洲、日本玩十零日，「皇帝」享受都足夠囉。仲未計而家得到公費旅行福利嘅機會多過當年好多，分配比例低咗（三十三份之一 VS 廿七份之一），仲要部分公務員無份（新世代公務員約「度縮」問題），基數少咗自然競爭低好多，隨時合資格當年就中獎。可以話今時今日 claim 福利去旅行爽太多。唔好忘記，未計薪金差別同其他福利㗎！</p><p>又難怪而家政府中人唔明民間疾苦，當市民仲諗緊點生活之時，佢哋班公務員已經諗緊幾時有得去旅行，佢無同你講「何不食肉糜」已經好比面你班蟻民啦～～</p><p>[1] <a href="https://www.facebook.com/localresearch/posts/3859350007494377" target="_blank">https://www.facebook.com/localresearch/posts/3859350007494377</a></p><p>[2] 以前會要求一定係伴侶先有得 claim 埋一份，2018/19年度開始放寬至同行嘅人就得，人數同樣只限一人。</p><p>[3] 1989年綜合消費物價為42.2點，2021年1月升至111.7點。</p>
