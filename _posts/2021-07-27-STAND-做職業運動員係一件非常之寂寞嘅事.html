---
layout: post
title: 做職業運動員係一件非常之寂寞嘅事
date: 2021-07-27 01:50:33.400000000 Z
link: https://www.thestandnews.com/personal/%E5%81%9A%E8%81%B7%E6%A5%AD%E9%81%8B%E5%8B%95%E5%93%A1%E4%BF%82%E4%B8%80%E4%BB%B6%E9%9D%9E%E5%B8%B8%E4%B9%8B%E5%AF%82%E5%AF%9E%E5%98%85%E4%BA%8B
categories: stand
tags: blog
author: 畢明
---

<figure><img src="https://images.weserv.nl/?url=assets.thestandnews.com/media/photos/Layer_1_aHBa3FA.png"><figcaption><span>張家朗, AP photo</span></figcaption></figure><p>做職業運動員係一件非常之寂寞嘅事。</p>

<p>見到 @<a href="https://www.facebook.com/leticiawmh/posts/968868720562277">黃文萱LeticiaWong</a>&nbsp;講得咁清楚，我都想講吓自己嘅經歷。同埋再講一次，伍家朗真係好好波，識打羽毛球嘅人一睇就知，打到佢咁水平係極唔容易，大家唔好忘記佢曾經贏過林丹。</p>

<p dir="auto">細細個，我打羽毛球都真係幾叻嘅，原因好簡單，我嘅童年同青少年，基本上係喺 CCC 渡過。即係跑馬地口嗰間木球會，我好鍾意打波，瞓醒就跳住去打，有啲天份，亦幾勤力，後來 CCC 有埋泳池就打完波游水，絕對係一個多動症兒童。去到中學， Form one 我已經打贏晒全校，順手打埋校隊打埋學界，有教練叫我去打港隊青年軍，什麼去銀禧集訓，什麼練體能，老實講去到佢寫嘅第二第三點，我已經放棄咗。</p>

<p dir="auto">我唔鍾意練體能嘅枯燥，同堅辛苦，亦都覺得生活只有訓練太過單調。（我咁鍾意吃喝玩樂 enjoy life！ 中五嘅時候，Eng Lit 嘅老師 Miss Luk 苦口婆心同我講：會考喇，你真係要勤力啲唔可以再 enjoy life 喇，但我冇聽佢講，仍然 enjoy life，不過成績都好好）F.3 嘅時候，我老竇同我講，唔可以再成日打波，一係揀讀書一係揀打波，揀打波你讀書唔會好得去邊。香港亦都冇好似美國北卡（North Carolina University)專比籃球精英讀大學嘅地方，米高佐敦同 Vince Carter 都係嗰度畢業。</p>

<p dir="auto">當時我諗，如果變成職業運動員，我應該唔會 enjoy，而讀書我都真心鍾意。結果我揀咗讀書，同貪圖逸樂，所以對於啲選擇刻苦，長期受高度紀律訓練嘅專業運動員，我有無比嘅 respect。</p>

<p dir="auto">實不相瞞，小學嘅時候，PE 先生已經睇得出我骨格精奇，抽咗我出嚟訓練，叫我跑學界短跑。全間小學，得我一個人跑，同學仔上堂、玩，我就俾先生叫我孭住個好重嘅背囊，負重喺操場跑圈，當時冇乜嘢專業器械，老師係咁將一啲好厚、一磚磚嘅書塞入個背囊度等我個袋重啲，然後就叫我跑。全學校得我一個，去比賽得我一個。嗰時我讀緊小學，訓練嘅時候你就會知道你會冇晒朋友，冇正常生活，天煞孤星一樣。我仲記得，老師帶咗我去PE房入面一堆釘鞋度揀我嘅size，都唔知有幾多人着過，殘殘舊舊嘅釘鞋佢叫我揀一對，其實我都唔係好啱着，就着咗去比賽。係去政府大球場，當年仲未裝修，有啲荒蕪，跑咗第一，對釘鞋仍然係咁核突。我覺得做運動員好慘。</p>

<p dir="auto">或者你有所不知，網球名宿 Agassi 同佢老婆嘉芙，兩公婆打網球咁叻，世界第一，但佢哋係嚴禁自己嘅仔女做職業網球手，覺得付出太大、壓力太可怕，而且會冇咗正常生活。我嘅小打令希臘網球手 Tsitsipas，目前世界排名第四， 22 歲，五年前即係佢 17 歲時轉打職業，啲人訪問佢，佢好坦白咁講，話佢嘅青少年時期，從來未睇過演唱會，未去過所有年輕人去玩嘅活動，平日只有訓練同埋比賽。</p>

<p dir="auto">講咗咁耐，最想講嘅係，做高水平嘅專業運動員真係好唔容易，做香港嘅運動員，更加唔容易，伍家朗曾經世界排名第六，依家都排第九。今日大家好記得張家朗，希望香港人唔好淨係喺國際大賽，同埋攞到獎嘅時候，先記得撐香港嘅運動員，因為佢哋係比賽之間、攞獎之間，仍然係努力不懈咁好辛苦去鍛鍊。</p>

<p dir="auto">張家朗又好伍家朗又好，其他不知名嘅香港運動員都好，佢哋嘅努力，好多時係我哋睇唔到嘅，我特別希望香港嘅廣告客戶，多啲留意一啲未必係最高調嘅香港運動員，我好相信佢哋嘅故事，佢哋嘅堅毅，佢哋嘅努力，係可以做到好好嘅代言人。</p>

<p dir="auto">至於我自己，體能上嘅刻苦我未必夠堅持，但精神上、知性上、創作上、文字嘅馬拉松，我從不鬆懈，每一篇稿都用最謙卑最專注嘅心情，好認真咁唔俾自己揸流攤去寫。</p>

<p dir="auto">點解咁辛苦做廣告都要寫稿，係因為想任何時候都繼續磨劍，我相信「寫學雙長」，希望唔好俾自己懶，長期練好個腦嘅能量。從未停過飢餓地去睇書、強迫症地吸收知識同新事物，希望令自己可以比到更有營養嘅創作、文章同內容大家。我稿品應該係唔錯嘅，廿幾年來從未脫稿，從未臨時請假，夜晚 2 am 先放工，我就返到屋企寫到朝早六點。</p>

<p dir="auto">每個人，可以揀一條同自己過唔去嘅路，埋首刻苦耐勞咁去行、去修，亦係一種幸福。希望呢種辛苦幸福，唔好太過寂寞。</p>

<p dir="auto">再一次，多謝支持我 patreon ，等我可以繼續創/寫作嘅每一位，多謝你哋。</p>

<p dir="auto"><a href="https://www.facebook.com/hashtag/%E6%9C%89%E6%84%9F%E8%80%8C%E7%99%BC%E5%95%AB?__eep__=6&amp;__cft__[0]=AZVee0J8BJBhkD8L0FsyydgFh8RgTsFtQQWNMSqN_6xAL4Lk0v1guv-dqf8l59K02yM-AGG6tw-hTvP-y3hHMELxmJGij-RlHW9H1dNWtc5djzf4Ue0EwaAXdBJWcmcCbQFdcSm272KaPJTeg2kWYaK6&amp;__tn__=*NK-R" tabindex="0">#有感而發啫</a>&nbsp;<a href="https://www.facebook.com/hashtag/%E6%92%90%E9%A6%99%E6%B8%AF%E9%81%8B%E5%8B%95%E5%93%A1?__eep__=6&amp;__cft__[0]=AZVee0J8BJBhkD8L0FsyydgFh8RgTsFtQQWNMSqN_6xAL4Lk0v1guv-dqf8l59K02yM-AGG6tw-hTvP-y3hHMELxmJGij-RlHW9H1dNWtc5djzf4Ue0EwaAXdBJWcmcCbQFdcSm272KaPJTeg2kWYaK6&amp;__tn__=*NK-R" tabindex="0">#撐香港運動員</a> <a href="https://www.facebook.com/hashtag/%E9%81%8E%E6%9C%9F%E9%81%8B%E5%8B%95%E5%93%A1%E4%B8%8A?__eep__=6&amp;__cft__[0]=AZVee0J8BJBhkD8L0FsyydgFh8RgTsFtQQWNMSqN_6xAL4Lk0v1guv-dqf8l59K02yM-AGG6tw-hTvP-y3hHMELxmJGij-RlHW9H1dNWtc5djzf4Ue0EwaAXdBJWcmcCbQFdcSm272KaPJTeg2kWYaK6&amp;__tn__=*NK-R" tabindex="0">#過期運動員上</a>&nbsp;<a href="https://www.facebook.com/hashtag/%E5%B8%8C%E6%9C%9B%E5%A4%9A%E5%95%B2%E5%BB%A3%E5%91%8A%E5%AE%A2%E6%88%B6%E6%92%90%E4%BD%A2%E5%93%8B?__eep__=6&amp;__cft__[0]=AZVee0J8BJBhkD8L0FsyydgFh8RgTsFtQQWNMSqN_6xAL4Lk0v1guv-dqf8l59K02yM-AGG6tw-hTvP-y3hHMELxmJGij-RlHW9H1dNWtc5djzf4Ue0EwaAXdBJWcmcCbQFdcSm272KaPJTeg2kWYaK6&amp;__tn__=*NK-R" tabindex="0">#希望多啲廣告客戶撐佢哋</a></p>

<p dir="auto">作者 <a href="https://www.facebook.com/BudmingBudmingBudming/posts/4529796627050815">Facebook </a>/ Patreon&nbsp;<img alt="👉🏼" height="16" src="https://static.xx.fbcdn.net/images/emoji.php/v9/t26/1.5/16/1f449_1f3fc.png" width="16"><a href="https://www.patreon.com/budming?fbclid=IwAR2EJLtwxdvQQk3PZ33_X5wZBHs1Re1Ax5ELjOCFFl6gQOsXAiods7v1_88" rel="nofollow noopener" tabindex="0" target="_blank">https://www.patreon.com/budming</a></p>

<p>&nbsp;</p>
