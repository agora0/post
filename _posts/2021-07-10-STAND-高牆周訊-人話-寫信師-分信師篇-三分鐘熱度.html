---
layout: post
title: "【高牆周訊｜人話：寫信師 / 分信師篇】三分鐘熱度"
date: 2021-07-10 04:44:49.786000000 Z
link: https://www.thestandnews.com/society/%E9%AB%98%E7%89%86%E5%91%A8%E8%A8%8A%E4%BA%BA%E8%A9%B1%E5%AF%AB%E4%BF%A1%E5%B8%AB-%E5%88%86%E4%BF%A1%E5%B8%AB%E7%AF%87%E4%B8%89%E5%88%86%E9%90%98%E7%86%B1%E5%BA%A6
categories: stand
tags: blog
author: 石牆花 Wall-fare
---

<figure><img src="https://images.weserv.nl/?url=assets.thestandnews.com/media/photos/2554865141.png"><figcaption><span>資料圖片，來源：Dashu83 @ Freepik</span></figcaption></figure><p>【文：長沙灣 Benjamin Button】</p>

<p>一月時，喺 IG 睇到「一拳書館」開監獄文學班，本來諗住去學下監獄文學，結果卻有意外收穫，步上咗寫信師之路。</p>

<p>還記得監獄文學班每次上完堂，都要我哋交一份功課，就係寫一封信俾牆內手足。因為連手足性別同年齡都唔知，再加上好多年都未寫過信，所以真係好難下筆。另外，就係回信問題，因為牆內手足可能因為種種原因，無辦法回信，所以要提醒自己，千萬唔好因為無收到回信而氣餒。</p>

<p>但係到咗文學班最後一個星期，突然收到一位手足嘅回信，而且仲慢慢建立起筆友關係，後來仲打聽到呢位手足獲准保釋，聽到呢個消息，我仲開心過收到佢回信，慢慢亦令我明白牆外打氣嘅重要。</p>

<p>除咗寫信師呢個身份，自從三月起，我每星期都會去石牆花做分信師，分信師職責就係幫手拆信分信俾唔同手足。還記得三月時，一日收到嘅信，係分幾日都分唔完，拆出嚟嘅信封，往往係一座山咁多。慢慢地，嚟到七月，每日分嘅信，一個鐘都分得完。當望住每日嘅新聞，知道牆內嘅人愈來愈多，但反而信就愈來愈少，有時都好擔心手足會被遺忘，然後又會提自己，千萬唔好三分鐘熱度，要好好寫好每封信，唔好令手足喺牆內覺得寂寞，令佢哋覺得一直有人同佢同行。</p>

<p>我哋在牆外，成日覺得無力感好重，好多嘢想幫手又無從入手，但其實令牆內手足覺得有人同佢哋同行，已經好足夠。</p>

<p>&nbsp;</p>

<p>原刊於<a href="https://wallfarehk.com/%E9%AB%98%E7%89%86%E5%91%A8%E8%A8%8A/f/%E3%80%8A%E9%AB%98%E7%89%86%E5%91%A8%E8%A8%8A%E3%80%8Bvol-2" target="_blank">石牆花網站</a></p>
