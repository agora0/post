---
layout: post
title: 香港樂壇的新時代
date: 2021-04-22 04:25:01.000000000 +00:00
link: https://thestandnews.com/personal/%E9%A6%99%E6%B8%AF%E6%A8%82%E5%A3%87%E7%9A%84%E6%96%B0%E6%99%82%E4%BB%A3/
categories: stand
tags: blog
author: 讀者投稿
---

<img width="600" src="https://images.weserv.nl/?url=cdn.thestandnews.com/media/photos/cache/174198237_240113967626217_5292450625174065888_n_f9MUU_600x0.jpeg" /><br /><br /><p>【文：愛・香港流行文化】</p>
<p>啱啱舉行既 Chill Club 年度推介榜可以話係近年最好睇既音樂頒獎禮，表演有心思，好似睇緊一個大型又高質素既演唱會，頒獎結果都係民意選擇。就算歷時兩個半鐘都可以無悶場，亦見證到香港樂壇進入咗新時代。</p>
<p>成晚既節目貫徹 Chill Club 一向既高質素。由一開始用 medley 去介紹 20 強歌曲，再到唔同歌手 crossover，就連新人都有機會表演，每一部分都精心鋪排過，歌手都有認真準備、唱自己作品既歌手固然表演得好穩定，唱人地歌既歌手都驚喜地帶嚟唔少新鮮感。而我最鐘意既環節係 C allstar,、Dear Jane 同 Mirror 既 crossover，依三個組合不論曲風、唱法，甚至表演方式都完全唔同，但係當佢地唱互相既作品個時都唱到自己的風味。C allstar 將一首澎湃好有力既情歌唱到做抒情歌；Mirror 將 &lt;逾越生死&gt; 依首悲情作品變做跳唱歌，隻舞排得好好又跳得齊；而 Dear jane 就將跳唱歌變到一首 band 既 rock 歌，三首歌都比到觀眾耳目一新既感覺。頒獎方面 viutv 採用咗 100% 民意去決定花落誰家，而且主要獎項都有金銀銅獎、認受性十足，唔會好似 tvb 咁只係頒獎比自己人，以第一次搞音樂頒獎禮嚟講可以話係好出色。</p>
<p>不過我覺得有幾個位可以改善既話會更好。首先係得阿 thor 一個做主持有啲吃力，去到後段已經唔係好諗到講咩，多一個主持效果會比較好。而音響方面雖然比全民造星決賽有所進步，不過大細聲控制都係差少少，有時會蓋過咗歌手把聲。最後就係鏡頭運用，有幾個表演既鏡頭不停 zoom in 又 zoom out，睇到頭都有少少暈，間中仲會影咗唔知邊度，鏡頭需要更穩定，觀眾會睇得比較舒服。不過始終 viutv 搞現場直播既經驗唔多，相信佢地汲取到今次經驗之後下一年一定會有進步。</p>
<p>依個節目除咗精彩表演之外，其實仲睇到香港樂壇的新舊交替。今次頒獎禮大贏家林家謙同 Mirror 成員都係近年出道既新人，佢地可以話係未來幾年樂壇既主力軍。而其他參與表演既歌手好似許廷鏗、陳柏宇、C allstar 等等，唔經唔覺依班歌手已經出道咗超過十年，各自都有街知巷聞既歌曲，撐起咗過去十年廣東歌市場既低潮期，雖然去到今日佢地既熱度未比得上 mirror 等等既新人，亦未必可以再拎到更多獎項，但係佢地都願意繼績為樂壇貢獻，為樂迷帶嚟好歌，甚至同唔同新人合作交流，依種新舊交替絕對會令香港樂壇更加多元化，歌曲質素亦會更高，廣東歌可以再次成為潮流。</p>
<p>總括而言，樂壇最需要係樂迷既支持，而 viutv 正正創造一個平台比歌手發揮同宣傳廣東歌。雖然要重拾昔日光輝並唔係一件易事，但係我相信只要有香港人支持，香港樂壇一定可以越做越好。最後我希望 Chill Club 可以保持認真製作，繼續帶好歌比觀眾！</p>
<p>作者簡介：一個鐘意香港流行文化既後生仔，得閒會寫吓文用大眾既角度講吓廣東歌、香港既電視節目同電影，希望未來有多啲香港人留意香港流行文化。<a href="https://www.instagram.com/hkpopculturelover/" target="_blank">Instagram Page</a> / <a href="https://bit.ly/2NWQCji" target="_blank">Facebook Page</a></p>
